# Kursplan FIOFIO01

**Om denna sida:** Nedanstående text är kopierad från skolverkets kursplan för Filosofi 1. Kommentarer från mig är skrivna inom rutor.

## Centralt innehåll

- Existens och vetande, dels grundläggande teorier som behandlar begreppet verklighet och vad som kan tänkas existera, dels grundläggande kunskapsteori utifrån begreppet kunskap, begreppet sanning och vetandets olika former.
- Grundläggande vetenskapsteori och begrepp inom vetenskapen. Jämförelse mellan forskningsmetoder och traditioner inom humaniora, samhällsvetenskap och naturvetenskap.
- Värdefilosofi, dels olika värdeteoretiska ståndpunkter och normativa etiska teorier som handlar om vad som är rätt och orätt samt vad som utmärker ett gott liv, dels samhällsfilosofi som handlar om vad som är rättvist och vad som utmärker ett gott samhälle. Exempel på teoriernas tillämpningar hämtas från privatliv, samhällsliv, kulturliv och vetenskap.
- Nutida filosofiska riktningar. Olika filosofiska förhållningssätt som präglar den aktuella diskussionen om existentiella frågor, etiken, samhället, språket, vetenskapen och verkligheten. Filosofiska aspekter på genusfrågor och frågor om hållbar utveckling.
- Språkfilosofi. Grundläggande begrepp, till exempel tolkning, precisering och definition. Teorier om språkets funktion och mening. Begreppsanalys och argumentationsanalys utifrån både språkfilosofisk och logisk förståelse av argumentationens konstruktion.

## Betygskriterier

### Betyget E

Eleven redogör **översiktligt** för och diskuterar **översiktligt och med enkla argument några** frågor och teorier som gäller existens, kunskap, vetenskap, värdefilosofi, samhällsfilosofi, språkfilosofi och nutida filosofiska riktningar. Eleven gör också **enkla** jämförelser mellan olika filosofiska teorier. Dessutom använder eleven **med viss säkerhet några** relevanta filosofiska begrepp.

Eleven identifierar **med viss säkerhet** filosofiska frågor samt gör **enkla** analyser av **några** frågor och teorier som gäller existens, kunskap, vetenskap, värdefilosofi, samhällsfilosofi, språkfilosofi och nutida filosofiska riktningar. Elevens analyser leder fram till **enkla** förklaringar av dessa filosofiska frågor och teorier där **några** relevanta filosofiska begrepp används med viss säkerhet. Eleven tar ställning till filosofiska frågor och teorier genom att dra **enkla** slutsatser och värdera frågorna och teorierna med **enkla** omdömen.

Eleven urskiljer och förklarar **med viss säkerhet** språkliga nyanser och logisk argumentation i olika sammanhang samt underbygger egna ställningstaganden i filosofiska frågor med **enkla** argument.

***

### Betyget D

Betyget D innebär att kunskapskraven för E och till övervägande del för C är uppfyllda.

***

### Betyget C

**Kommentar:** "Utförligt" innebär enligt skolverkets stödmaterial att elevens svar är "mer exakt, fylligt och innehållsrikt, såväl kvalitativt som kvantitativt". Med detta menas kort och gott att man i hög utsträckning redogör för sådant som är centralt inom ämnet på ett korrekt sätt. "Välgrundade argument" handlar vidare om att man har fog för det man säger, att man bygger sina argument på någorlunda rimliga tolkningar av teorierna, är någorlunda logisk i sina slutledningar, osv. 

Eleven redogör **utförligt** för och diskuterar **utförligt och med välgrundade argument flera** frågor och teorier som gäller existens, kunskap, vetenskap, värdefilosofi, samhällsfilosofi, språkfilosofi och nutida filosofiska riktningar. Eleven gör också **välgrundade** jämförelser mellan olika filosofiska teorier. Dessutom använder eleven **med viss säkerhet flera** relevanta filosofiska begrepp.

Eleven identifierar **med viss säkerhet** filosofiska frågor samt gör **välgrundade** analyser av **några** frågor och teorier som gäller existens, kunskap, vetenskap, värdefilosofi, samhällsfilosofi, språkfilosofi och nutida filosofiska riktningar. **Eleven formulerar sig självständigt i förhållande till valda källor**. Elevens analyser leder fram till **välgrundade** förklaringar av dessa filosofiska frågor och teorier där **flera relevanta** filosofiska begrepp används **med viss säkerhet**. Eleven tar ställning till filosofiska frågor och teorier genom att dra **välgrundade** slutsatser och värdera frågorna och teorierna med **enkla** omdömen.

Eleven urskiljer och förklarar **med viss säkerhet** språkliga nyanser och logisk argumentation i olika sammanhang samt underbygger egna ställningstaganden i filosofiska frågor med **välgrundade** argument.

***

### Betyget B

Betyget B innebär att kunskapskraven för C och till övervägande del för A är uppfyllda.

***

### Betyget A

**Kommentar:** "Nyanserat" innebär enligt skolverkets stödmaterial att elevens svar "innehåller flera olika perspektiv och infallsvinklar". För att ge en nyanserad beskrivning räcker det dock inte att bara rada upp en mängd möjliga perspektiv på en viss fråga eller ett visst ämnesinnehåll. Att redogöra för något på ett nyanserat vis handlar också om att kunna se olika aspekter, viktiga "detaljer", styrkor och svagheter _inom_ ett visst perspektiv samt att kunna se viktiga skillnader och likheter _mellan_ olika perspektiv. Att vara nyanserad handlar lika mycket om att gå på djupet, som att gå på bredden. Men det räcker inte med kvantitet, vi måste också ha en viss kvalitet i våra redogörelser och resonemang. Kort sagt är vi nyanserade först när vi undgår att dra för snabba slutsatser, för en god argumentation (i flera led) och inte utelämnar sådant som är av vikt för vår analys.

Eleven redogör **utförligt och nyanserat** för och diskuterar **utförligt och med välgrundade och nyanserade argument flera** frågor och teorier som gäller existens, kunskap, vetenskap, värdefilosofi, samhällsfilosofi, språkfilosofi och nutida filosofiska riktningar. Eleven gör också **välgrundade och nyanserade** jämförelser mellan olika filosofiska teorier. Dessutom använder eleven **med säkerhet flera** relevanta filosofiska begrepp.

Eleven identifierar **med säkerhet** filosofiska frågor samt gör **välgrundade och nyanserade** analyser av **flera** frågor och teorier som gäller existens, kunskap, vetenskap, värdefilosofi, samhällsfilosofi, språkfilosofi och nutida filosofiska riktningar. **Eleven formulerar sig självständigt i förhållande till valda källor**. Elevens analyser leder fram till **välgrundade och nyanserade** förklaringar av dessa filosofiska frågor och teorier där **flera** relevanta filosofiska begrepp används **med säkerhet**. **Utifrån sina analyser ställer eleven dessutom relevanta frågor och upptäcker nya relaterade frågor**. Eleven tar ställning till filosofiska frågor och teorier genom att dra **välgrundade och nyanserade** slutsatser och värdera frågorna och teorierna med **nyanserade** omdömen.

Eleven urskiljer och förklarar **med säkerhet** språkliga nyanser och logisk argumentation i olika sammanhang samt underbygger egna ställningstaganden i filosofiska frågor med **välgrundade och nyanserade** argument.
