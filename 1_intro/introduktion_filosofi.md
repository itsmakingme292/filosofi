# Filosofi?

<!--Innan jag själv började studera filosofi var jag inte helt säker på vad det var jag skulle ge mig in på. Jag visste att ordet filosofi utlöste ett stort mått nyfikenhet hos mig och att jag såg fram emot att fördjupa mig i ämnet. Men om någon bad mig upplysa dem, om vad det egentligen var jag skulle syssla med den närmsta tiden, fick jag allt som oftast en smärre tunghäfta. På ett liknande sätt är det säkert för många av er. Idag har jag (givetvis eller iaf förhoppningvis) en klarare bild, och det hoppas jag att ni, under denna kurs, också kommer att få. Det sagt bör ni redan nu räkna med att mycket kommer att vara förvirrande  och därav svårt. Ja, även denna introduktion – eller kanske framförallt. För vilken fråga skulle kunna vara mer filosofisk än frågan om *vad filosofi är*?   På många sätt kommer denna introducerande text i filosofi därför att vara den svåraste texten ni kommer att läsa under denna kurs. Många är de filosofer som under årtusenden försökt utreda denna fråga, men få är de som gett samma svar (och även om jag nuförtiden sällan drabbas av tunghäfta, är inte heller jag själv helt på det klara med denna fråga). Så istället för att nu *slutgiltigt* försöka definiera “filosofi” kommer vi först att gå bakvägen och säga något om vad den i vart fall *inte är* – för att på så vis samtidigt måla fram en bild av vad den åtminstone *kan* och *borde* vara. Inte för att som katten cirkulera kring het gröt, utan för att de stora frågorna, så som frågan om filosofin, oftare kan *omringas* än *fångas*. För om frågan om filosofin, likt många andra frågor, upplevs som en hal tvål, gör vi bäst i att inte krama den allt för hårt. -->


<!--Ovanstående är alltså introt som är borttaget tillsvidare eftersom det var för anekdotiskt-->

<!-- Ha ev. som förord något om anledning bakom svårigheten att definiera filosofi och att det handlar om en verksamhet och dra paralleller till andra sådana. Undvik det anekdotiska. @överväg @iförstahand Skriv mer om tanken (just nu) bakom kompendierna? Eller för tidigt? Ej historisk expose iaf? -->

<!--Få in hur den glider hur händerna här annars i liknelsen? -->



## Vad filosofi inte är

#### Filosofi är inte ett historiskt ämne

Filosofi handlar inte om en lös samling sedan länge döda gubbar, som tyckt och tänkt egensinniga tankar om allt mellan himmel och jord. Filosofi är något lika aktuellt som evigt, något lika praktiskt som teoretiskt och något lika vardagligt som extraordinärt. Filosofi handlar om alla de frågor som de flesta någon gång i livet ställer sig. Frågor så som: ”vad är verkligt?”, ”vad kan vi veta?”, ”vad är meningen med livet?” och ”vad är rätt och fel?”. Om alla de *stora frågor* som kanske inte är särskilt lätta att svara på, men som likväl kräver sina, om inte slutgiltiga svar, så åtminstone goda samtal och kvalificerade gissningar.

Filosofins frågor är därför lika viktiga för oss idag, som förr, och i detta kan vi fortfarande finna en ovärderlig hjälp hos “de gamla gubbarna” (och kvinnorna, även om de dessvärre varit mindre synliga historiskt). För även om filosofi har en viss personlig dimension är det genom samtalet och i kontakt med dessa filosofers teorier och tankegods som vi lättast rör oss framåt.


#### Filosofi är inte att “ha en filosofi”

Ibland används ordet filosofi som en synonym till att kort och gott ha en uppsättning tankar, idéer eller principer kring en viss sak. Denna definition är korrekt i den mån att filosofi är något “alla har” och att varje fråga rymmer filosofi. Men filosofisk blir frågan, och filosofiska blir vi, först då vi *medvetandegjort* detta faktum och börjat syna dessa tankar. I detta blir filosofin inte bara någonting *vi redan har*, utan också en ständigt pågående *aktivitet.*

För att kunna ägna sig åt filosofi måste vi först försöka inta en  “nollställd” inställning till världen och oss själva. Filosofisk tanke kräver att vi inte tar något för givet för att sedan noggrant, logiskt och sammanhängande bygga upp vår förståelse av världen på nytt. Genom filosofin blir vi medvetna om vårt eget tänkande och hur detta formar de objekt vi tänker på. Filosofin hjälper oss att söka klarhet i de antaganden vi gör och i att förstå hur dessa ligger till grund för våra slutsatser. Filosofin lär oss att aldrig acceptera något utan att först utsätta det för kritik. Att kort och gott “ha en filosofi” kan vara en början, men aldrig ett slutmål.

<!--Ta bort Och i början av näst sista meningen ovan? Och/eller: få bort en del att? Eller köra konsekvent på det? -->


#### Filosofi är inte en vetenskap, men inte heller religion

Filosofi handlar inte om någon typ av "rena fakta". Filosofin utgör tvärtom kunskapens gränsområden. De områden där vi inte längre kan iträda labbrockar och utföra experiment. De områden där vi allt som oftast är föga hjälpta av statistiska undersökningar. De områden där vi kort och gott inte längre kan utforska möjliga svar på våra frågor genom att endast “gå ut i världen och se efter” (även om detta ofta kan vara en bra start). Filosofi är platsen vi hamnar då frågornas vikt blir större i takt med svårigheterna att besvara dem. En plats där vårt samlade förnuft blir vårt enda verktyg. Filosofi är därför i grunden en mer spekulativ verksamhet än vetenskapen. Men långt ifrån en lös sådan.

För där religion handlar om tro och påbud – om att antaga övernaturliga existenser som genom heliga skrifter befaller oss att agera på ett eller annat sätt. Så finns det inom filosofin inga befallningar, givna auktoriteter eller “djup tro”, endast *goda anledningar* i sällskap med en alltid närvarande och hälsosam skepsis.

Detta innebär inte att man i filosofiska sammanhang inte kan eller får hysa religiösa åsikter. Men om dessa ska tas upp i en filosofisk diskussion måste det likväl ske genom argument och inte med hänvisning till gudomliga auktoriteter eller heliga skrifter. Inte heller innebär det att det inte hjälper i filosofiska sammanhang att vara påläst inom olika vetenskaper. Tvärtom kan det vara en god idé att först förstå något om vad dessa kan säga oss, inte minst för att också kunna veta något om vad de *inte* kan säga oss. Mellan filosofin och vetenskapen kommer det alltid att ske ett viktigt utbyte.


#### Filosofi är inte något “flummigt” och handlar inte bara om att ställa frågor

Ett ganska vanligt påstående om filosofin är att den aldrig kommer med svar, endast med frågor. Detta är i stort sett en  karikatyrmässig förenkling. Det är sant att filosofin rymmer fler frågor än svar, men det är också sant inom vetenskapen. Ingen forskning är någonsin slutgiltig och att det finns få säkra svar innebär heller inte att alla tankar är lika goda.

Inom filosofi må det vara svårare att nå en teori som merparten, ens temporärt, kan vara hyfsat överens om. Men det betyder inte att man filosofiskt aldrig gör några sådana framsteg. Tvärtom är vi förhoppningsvis en bra bit klokare nu än för två tusen år sedan. Men att bli klokare handlar också i grund och botten om att upptäcka *nya* frågor.

<!-- (eller för att använda ett mindre fashionabelt ord: *visare*) -->

En annan vanlig föreställning om filosofi är att den berör sådant som anses flummigt. I detta sammanblandar man ofta “flum” med den spekulativa aspekten som kommer av de filosofiska frågornas svårighet. Men sådana svårigheter möts och löses inte genom en frånvaro av seriositet och tankestruktur till förmån för “flum”, utan genom ett krav på, och en vilja till, motsatsen. Om en fråga är svår, är man föga hjälpt om man inte tar den på allvar. Flum uppstår oftast när vi alldeles för snabbt försöker ge lika enkla som diffusa svar på redan allt för dåligt ställda frågor. 


#### Filosofi är inte “läran om allt”, men inte heller “läran om resten”

Ordet filosofi är från början grekiska och betyder “kärlek till visdom”. Fram till ganska nyligen i historien var därför filosofin också “läran om allt” och rymde allt ifrån fysik till estetik. Men i takt med de olika vetenskapernas framväxt och avknoppning från filosofin har den (lite skämtsamt) kommit att bli “läran om resten”. Ett vanligt sätt att beskriva ämnet filosofi är därför att räkna upp ett antal mindre ämnesområden som filosofer vanligen sysslar med.

Nu är det givetvis ingen dum start att börja med en sådan lista för att få något slags grepp om filosofi som ämne. Det är också sant att filosofin är “läran om resten” i den bemärkelsen att den utreder sådant som vetenskapen inte kan svara på. Men filosofi handlar inte bara om ett visst begränsat ämnesområde. Dels finns det en filosofisk aspekt i de flesta typer av frågor och ämnen. Dels handlar filosofi lika mycket om en attityd, en metod och ett syfte, som om ett innehåll.

Filosofi är att ta ett helhetsgrepp på den mänskliga kunskapen, att försöka förstå den värld vi kastats ut i och att söka vår plats i den. Ett sätt att angripa ett ämne, eller ett problem, för att nå de mest fundamentala av frågor. Ett sätt att tänka och ett sätt att kritiskt utreda det sätt man tänker på.

Filosofi är lika mycket grunden som gränsen för vårt tänkande. Gränsen därför att den avgör vart den förnuftiga och logiska tanken inte kan gå. Grunden därför att den utgör det fundament varpå all annan kunskap måste stå, och därför att den filosofiska frågan uppstår när vi går på djupet till våra föreställningar. Men också början och slutmålet. Början därför att det är i filosofin den första tanken väcks. Liksom barnet som aldrig slutar fråga “varför”. Slutmålet därför att den är den ändstation där vi avgör vad som är värt, vad som är viktigt och vad som är gott.

Att ägna sig åt filosofi är i slutändan, som Sokrates påpekar, att leva det reflekterade livet, eller som Nietzsche omformulerade det, att bli författaren till sitt eget liv. Och detta är både *ämnet, syftet och metoden*.

## Vad filosofi kan vara
Filosofi handlar om en vilja att blottlägga våra föreställningar om världen och utsätta dessa för kritiska prövningar. 

I detta handlar filosofi alltid om att *gå till botten* med det ämne vi tar för oss. Om att söka en frågas allra mest grundläggande natur och problematik. Och i denna mening kan man också säga att de flesta frågor någonstans slutar i filosofi – om vi bara synar dem tillräckligt noga. För om det är något som utmärker den filosofiska frågan så är det att den alltid är allmängiltig och principiell. Att den går på djupet och *bortom* det individuella och enskilda. 

Om vi exempelvis skulle ägna oss åt en filosofisk analys av begreppet "kärlek" så räcker det inte med att fråga Lisa hur hon känner sig när hon är kär, eller hur det svenska folket uppfattar ordet "kärlek" (detta är ett jobb för socialantropologer – inte filosofer). Vi kan förvisso ha mycket olika uppfattningar om vad kärlek innebär *för oss*, men dessa uppfattningar är personliga och filosofin sysslar, som sagt, med det _allmängiltiga_. Filosofiskt frågar vi oss istället om det kan finnas någonting *utmärkande* för den upplevelse vi vanligen brukar kalla kärlek. Vi försöker finna en *generell princip* som sammanbinder *alla former* av kärlek och/eller olika sätt att särskilja mellan *olika typer* av kärlek. Vi försöker kort och gott finna en kärlekens *minsta gemensamma nämnare*. 

### Exempel på filosofiska frågeställningar

* Vad är det att vara en människa? Vad är *mänsklighet*? 

* Har alla människor ett lika värde? Har även djur ett sådant värde? 

* Har vi en fri vilja eller är våra handlingar helt orsaksbestämda (determinerade)? Kan vi överhuvudtaget agera fritt eller är vi alltid en produkt av våran omgivning? 

* Vad betyder det att vi är en och samma person och ändå förändras? Har vi ett ”Jag”? Har vi en personlig identitet? Har vi en själ?

* Bör vi överhuvudtaget göra uppdelningen mellan "män" och "kvinnor"? Bör det finnas en skillnad mellan hur män och kvinnor agerar och behandlas? 

* Vad är rätt och fel? Vad är värdefullt och vad är gott? För vem har vi ett ansvar? När bör vi klandras för något vi gjort? 

* Hur ska vi leva tillsammans? Hur bör ett gott samhälle organiseras? Vilka rättigheter och skyldigheter bör vi ha? Vad är rättvisa? 

* Vad är vackert och vad är fult? Vad är konst? 

* Finns det en mening *med* livet? Finns det mening *i* livet? Vad är lycka? Vad är självförverkligande?

* Vad existerar? Vad är verkligt? Hur hänger världen samman på sin allra mest grundläggande nivå?

* Kan vi bevisa eller motbevisa existensen av en Gud?

* Vart går gränsen för vad vi kan veta? Vad är kunskap och hur når vi kunskap? Vad är sanning och hur avgör vi vad som är sant? 

* Vad är vetenskap och hur bör denna bedrivas?

* Vilka är språkets beståndsdelar? Vad är relationen mellan vårt språk och verkligheten? 

* Vad är mänskligt förnuft och vad är kritisk tänkande? 

* Vad är logiskt möjligt? Vad är logiskt nödvändigt? Vad är ett gott resonemang och en giltig slutledning? 

***

### Filosofer om filosofi

*Listor med citat från filosofer som försöker beskriva vad filosofi är:*

* [What is Philosophy? – An Omnibus of Definitions from Prominent Philosophers (Brainpickings)](https://www.brainpickings.org/2012/04/09/what-is-philosophy/)
* [Philosophers on Philosophy (University of Cape Town)](http://www.philosophy.uct.ac.za/philosophy/aboutphilosophy/philosophersonphilosophy)
* [Definitions of Philosophy (University of Hawai)](http://www2.hawaii.edu/~stroble/philosophy_definitions.html)
* [Wikiquote: Philosophy](https://en.wikiquote.org/wiki/Philosophy)

<!--I framtiden: översätt och gör egen lista... -->

**OBS:** Ovanstående listor är samtliga på engelska och inte  obligatorisk läsning. 

## Ett par punkter att ta med sig <br>in i denna kurs

* Var inte rädda för att inte kunna greppa ett visst filosofiskt ämne fullt ut. Den som vet väldigt mycket, vet att den vet väldigt lite, och den som tvärtom tror att den redan vet, kan heller inget lära.

* Likaså bör ni inte vara rädda för att, till en början, inte kunna greppa själva ämnet filosofi som helhet. Filosofi är lika mycket en *färdighet* som ett ämnesområde - och som bekant är det inget annat än *övning* som ger färdighet. Vi lär oss som allra mest om vad filosofi är då vi också själva bedriver den. 

* När vi inte förstår tar vi tillvara på detta. Det är bara genom att lära känna sin egen ovisshet som man kan resa alla de frågor som tar oss framåt på vägen mot att bli lite klokare. Så våga nu också ställa dessa frågor.

* Bli inte nedslagna av att mycket kommer att vara “å ena sidan, å andra sidan”. Att hela tiden växla mellan för- och motpåståenden är det enda sättet att ta en frågas komplexitet och svårighet på allvar.

* Att läsa filosofi tar tid. Läs noggrant och långsamt, skriv ner era frågor och tankar - och läs igen! 

* Försök att inte bli överdrivet känslosamma när det gäller sådant ni finner personligt, utan argumentera sakligt. Känslor är viktiga, men goda argument är oftare mer effektivt för lärande och när man försöker att övertala någon.

* Om vi har en åsikt försöker vi lika mycket förstå andras *motsatta* åsikter som vi försöker argumentera för vår egen. Att låsa in sig i en viss position leder sällan särskilt långt. Att mötas är desto bättre. Inte minst eftersom man på så vis kan få en bättre förståelse, *inte bara för den andres* ståndpunkt, utan också för *sin egen*. 

* Var vaksamma på det jag och ”de gamla” filosoferna säger - och våga *utmana oss*. Men tänk också på att man kan lära sig mycket, även av en, helt eller delvis, felaktig teori, tanke eller tolkning av de föregående. Både därför att dessa ofta har något att säga som faktiskt kanske inte är så dumt, men också därför att dessas svagheter kan vara inspiratörer till något bättre.

* Filosofi är svårt, men också väldigt roligt och samtidigt nyttigt. Försök att fokusera på det senare och se det som en utmaning. Få ämnen vässar det analytiska tänkandet på samma sätt som filosofi - och med övning kommer färdighet. Vilket är något ni alla kommer att ha nytta av, både i framtida (eventuella) studier och i livet.

* Filosofi kan ibland kännas främmande, men handlar i slutändan alltid om era liv och er verklighet, om de stora frågorna alla ställer sig (eller åtminstone borde ställa sig). Så behandla inte filosofin som ett ämne bland andra, utan som ett *verktyg* lika mycket som ett mål i sig självt.

## [Frågeformulär]

<iframe src="https://docs.google.com/forms/d/18g2FoI-xCvhd_PK9wUaP7OY6WUKj9Y1HD5xgASc_3fM/viewform?embedded=true" width="100%" height="1300" frameborder="0" marginheight="0" marginwidth="0">Läser in...</iframe>