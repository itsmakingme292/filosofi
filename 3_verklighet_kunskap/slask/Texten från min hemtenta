### Popper
Poppers utgångspunkt var något annorlunda än de logiska positivisterna. Istället för *verifikationen* ställde han upp *falsifikationen* som vetenskapens grundläggande princip. Anledningen till detta låg i att han såg en rad teorier som mer eller mindre var *själv-verifierande*. Teorier som passar med all möjlig data, som är förenliga med i princip vilka observationsresultat som helst. En teori, menade han, måste *förbjuda* något, en teori får inte *tillåta allt*. 

<!--Om jag ska ha med ovan, så måste jag kolla upp vad jag mer konkret tänker kring själv-verifierande -->


För att avgöra vad som är pseudovetenskapligt och inte kan vi därför inte bara gå till det som går att *verifiera*, en teori måste också, i princip, gå att *falsifiera*. Det som för stunden kan verka som en styrka hos en teori kan likväl vara dess svaghet. En teori *måste* givetvis inte falsifieras för att vara en godtagbar teori – det vore paradoxalt – men den måste *kunna* falsifieras.

I detta är Popper, ganska naturligt, också mycket kritiskt mot stödhypoteser av ”ad hoc”-karaktär som ”immuniserar” teorier, och således gör dem icke-falsifierbara eller svårfalsiferbara. Vidare menade han både att de bästa teorierna är de mest ”riskfyllda” (de som är lättast att utsätta för falsifikation) samt att varje verifikation av en teori bara får räknas om den är ett resultat av *en misslyckad falsifikation*. 

En annan mycket viktig anledning till Poppers falsifikationism ligger i att all-utsagor, naturlagat inräknat, *aldrig kan verifieras* (se Hume) och att den logiska positivismens således borde leda till att utsagor om naturlagar vore kognitivt meningslösa. Detta kunde Popper inte acceptera och för honom visade detta ganska glasklart just varför en *falsifikationsprincip* vore ett föredra framför en *verifikationsprincip* (de logiska positivisterna utvecklade dock andra strategier för att undvika detta problem) .

Han var även kritisk till den typ av övertro på vetenskapen som stundtals präglade den logiska positivismen; det är inte så enkelt menade han, att man bara kan ”gå ut och titta”, det finns inget sådant som en *ren observation*. En observation är alltid färgad av *vad det är vi letar efter*; ett urval, ett perspektiv, ett problem osv. 

Vad gäller vetenskapliga framsteg såg den logiska positivismen en kumulativ vetenskap framför sig, en vetenskap som rensade bort metafysisk spekulation och pseudovetenskap, och inte bara det, utan i längden en *enhetsvetenskap* där alla utsagor kunde reduceras till *fysikaliska* utsagor. För Popper fanns det förvisso en objektiv sanning, men vi kan i *strikt mening* aldrig veta *hur nära* vi är denna sanning. Det vi har anledning att *tro* är att vi gör *framsteg*, eftersom vi åtminstone verkar kunna komma en bit på vägen vad gäller det som *inte* verkar vara sant. 


### Kuhn

För Kuhn ser det något annorlunda ut, och det av en rimlig anledning; han försökte kanske inte säga så mycket om hur vetenskapen *borde vara* (normativt) utan mer om *hur den är* (deskriptivt). 

För Kuhn är vetenskapen inte en rät linje där kunskapen på ett eller annat sätt blir *större*. För Kuhn består istället vetenskapens ”utveckling” (ej progression) i att den går från ett 

för-paradigmatiskt stadie där man finner konkurrerande skolor och liten eller noll konsensus, till att finna sig inom ett paradigm, till att bli en normalvetenskap, till att anomalier uppstår som ej kan förklaras inom paradigmet självt, till en kris där man inte längre tror att paradigmet kan lösa ”pusslet”, till en vetenskaplig revolution och till ett nytt paradigm.

Varje paradigm har föreställningar om hur *världen är* och om *hur vetenskap skall bedrivas* och inget paradigm kan jämföras med ett annat eftersom varje paradigm är ett *helt eget sätt att se på världen.* Det finns ingen ”måttstock” utanför paradigmen man kan använda för att jämföra dem. Inte heller kan man inifrån ett paradigm hävda detta paradigms storhet gentemot ett tidigare paradigm eftersom man inte längre talar ”samma språk” och således inte längre *kan förstå* det andra paradigmet (vilket ju förvisso också kan vara anledningen till att man ser det som sämre). 

Men även om paradigm inte är jämförbara betyder det inte att *inga* framsteg i någon enda bemärkelse kan göras. Inga framsteg görs förvisso i någon mer linjär bemärkelse (progression), men en teori kan ändå, enligt Kuhn, *instrumentellt* vara bättre än en annan; en teori *kan* vara bättre på att lösa och upptäcka gåtor även om den inte innebär att vi kommer närmre någon *sanning* som hos Poppers (genom att ”eliminera misstag”) och de logiska positivisternas fall (genom att teorierna gav en bättre framställning av hur något egentligen förhåller sig).