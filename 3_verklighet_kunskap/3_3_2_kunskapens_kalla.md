# Kunskapens källa

<!--Kanske ha denna som sista del under ”Kunskap & Sanning” och döpa om denna till ”Kunskap”? Istället för att det är en egen?-->

I den mån vår kunskap alltid bär på ett berättigande har vår kunskap alltid någon form av _källa_. Vår kunskap uppstår inte ur tomma intet, den kommer _någonstans ifrån_. Men alla "källor" till det vi tror är samtidigt inte likvärdiga. Alla källor kan inte på samma sätt eller i samma utsträckning berättiga vår tro (och därmed göra den till kunskap). 

Om vi exempelvis tror något av rent psykologiska skäl, därför att vi _vill_ tro något, därför att vi har en _viss känsla_ eller därför att vi har vissa _fördomar_, så berättigar detta inte vår tro. Vi kan förvisso råka tro något som är sant av rent psykologiska skäl, men vi besitter likväl inte kunskap.

Till de vanligare mer godtagbara kunskapskällorna räknar vi  sådant som: _perception, minne, introspektion_ och _förnuft_. Perception handlar om våra sinnliga erfarenheter, vad vi upplever genom syn, hörsel, känsel, lukt och smak. Minnet handlar om att vi kan komma ihåg sådant som hänt (även om minnet ofta är bedrägligt). Introspektion och förnuft handlar om att vi kan blicka inåt för att resonera oss fram till viss kunskap – inte minst är detta metoden för den logiska, matematiska och filosofiska kunskapen. 

<!--Se simons PDF och stanford för mer här… https://plato.stanford.edu/entries/epistemology/#SOU -->

Vad som utgör den mest starka och/eller mest grundläggande källan till kunskap har man inom filosofin bråkat om så länge filosofin funnits. I denna fråga finner vi den huvudsakliga skiljelinjen mellan **rationalism** och **empirism**.

## Empirismen
Empirismen menar att kunskap i första hand är en produkt av sinnliga erfarenheter (perception). I den mån vi får kunskap genom förnuft och introspektion baseras den ändå i slutändan på tidigare upplevelser och observationer. Ingen kunskap är medfödd: det finns aldrig någonting "inuti oss" som inte från början kommit utifrån. Det slutgiltiga berättigandet för vår tro är därför alltid sinnesupplevelser. 

Alla våra tankar och idéer har en yttre källa, ibland på komplexa sätt, men likväl ändå alltid. Att vi exempelvis har begrepp så som längd, vikt, osv, beror på att vi upplevt dessa kvalitéer i verkligheten (och namngett dem) och på samma sätt är det för de flesta empirister med sådant som både matematiken och logiken (även om vissa empirister vacklar något här).

<!--Skriv mer om empirismen här? -->

> Ett exempel på en empirist är [John Locke](3_5_filosoferna.md#Locke). Han menar att vi som människor föds som "oskrivna blad". Om honom, och mer om empirism, läser man [här](3_5_filosoferna.md#Locke).

<!-- i läroboken på sidorna 114-115.  -->


## Rationalismen
Rationalismen menar att kunskap i första hand är en produkt av  mänskligt förnuft. I den mån vi får kunskap genom sinnliga erfarenheter måste dessa bearbetas av förnuftet, men framförallt menar rationalisterna att perception är en mycket opålitlig källa till kunskap. Våra upplevelser verkar allt som oftast bedra oss (vi upplever saker som faktiskt inte är sanna eller verkliga). Det slutgiltiga berättigandet för vår tro är därför alltid vårt förnuft. 

När vi ställer rationalism mot empirism handlar det inte nödvändigtvis om ett "antingen eller". [Platon](3_5_filosoferna.md#Platon) är ett exempel på en radikal rationalist då han helt avfärdar perception som en möjlig källa till kunskap (sinnesvärlden är för honom helt skenbar). Men exempelvis [Descartes](3_5_filosoferna.md#Descartes) och andra rationalister ser sinnliga erfarenheter som en viktig komponent i vår kunskap.

Det sagt säger rationalismen att den enda riktigt säkra kunskapen alltid är den rent logiska eller matematiska. Detta eftersom logiska (deduktiva) slutledningar i någon mening alltid är självevidenta (de säger sig själva) och nödvändiga (det kan inte vara på något annat sätt). Vi behöver inte gå ut i världen för att veta om en logisk slutledning stämmer eller inte, det räcker att vi "blickar inåt" och använder vårt förnuft. I detta säger rationalismen att vi har viss medfödd kunskap. Vi lär oss inte logik och matematik via våra sinnen, vi upptäcker dessa inom oss och i detta finns de så att säga "redan där".

**Fotnot:** Generellt sett är empirister allt som oftast realister och rationalister allt som oftast idealister. Ett undantag som bekräftar regeln är [Kant](3_5_filosoferna.md#Kant) som kan sägas vara en blandning av alla fyra. 

<!--Få in något klipp om rationalism och empirism? -->
