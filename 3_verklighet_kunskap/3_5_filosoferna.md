# Filosoferna 

**OBS:** Tänk på att läsa texterna 1-3 innan du läser denna text om filosoferna. Texten nedan refererar bakåt och förutsätter att man läst tidigare text. 

## Platon

> **Kort om:** Platon (427-347 f.Kr.) är en av filosofihistoriens allra mest kända och betydelsefulla filosofer. Vissa har till och med sagt att all filosofi sedan Platon endast utgör små fotnoter till hans filosofi. 

<!--Filosofen Alfred North Whitehead menade till och med att den västerländska filosofins historia närmast kunde beskrivas som en serie fotnoter till Platon.  -->

<!-- Läs mer om Platon som person på [Wikipedia](https://sv.wikipedia.org/wiki/Platon) -->

Platons filosofi tillhör filosofihistoriens mer radikala [**objektiva idealism**](3_2_verkligheten.md#Idealism) och [**rationalism**](3_3_2_kunskapens_kalla.md#Rationalismen). För Platon finns det ingen  anledning att lita på våra sinnen och vår kunskap kan därför inte heller bygga på sinnlig erfarenhet. Tvärtom tänker sig Platon att det existerar en *högre verklighet* bortom den mer omedelbara sinnliga verkligheten. En högre verklighet som vi alla har möjlighet att skymta genom tankemässig ansträngning. 

I detta delar Platon upp "verkligheten" i två världar. Den ena världen kallar han för _sinnevärlden_ och den andra _idévärlden_. Sinnevärlden är världen så som vi möter den via våra sinnen (syn, hörsel, känsel, lukt, smak), idévärlden så som vi möter världen via vårt förnuft. 

Sinnevärlden är egentligen inte mycket till verklighet, denna är endast skenbar (en illusion) och förgänglig (temporär). Ingenting vi "lär oss" i sinnevärlden kan kallas för verklig kunskap. För Platon är nämligen sanning något evigt och oföränderligt (varaktigt) – verklig sanning är alltid _nödvändigt_ sann (av typen: det kan inte vara på något annat sätt). 

<!--(det kan inte vara på något annat sätt) -->

<!--Formulera om ovanstående mening (bygg om den syftningsmässigt och ordningsmässigt) --> 

Idévärlden är den sanna verkligheten bortom tid och rum. En  oföränderlig och _ideal_ verklighet där en fyrkant alltid är en perfekt fyrkant. Sinnevärlden är endast en ofullkomlig kopia eller förvrängd avspegling av idévärlden. I sinnevärlden är ett cirkelformat objekt aldrig helt cirkelformat och en rät linje aldrig helt rät. Vad det innebär att något är cirkelformat går därför inte heller att förstå genom att endast undersöka objekt som ser cirkelformade _ut_. Tvärtom förstår vi endast begreppet "cirkel" om vi vänder oss till vårt förnuft – genom att vi förstår "cirkelns idé". För Platon är kunskapen i slutändan en begreppskunskap och idévärlden är "platsen" där vi finner begreppens (idéernas) sanna innebörd. 

> _Så vad är en cirkel?_
> > 
> > En cirkel är "en plan sluten kurva vars alla punkter har samma avstånd till en given punkt, cirkelns centrum eller medelpunkt." (NE)

<!--Låt oss gå till nationalencyclopedin. _ -->


<!--linje (av latin liʹnea ’(rätte)snöre’, ’gräns(linje)’, egentligen ’linje’, ’streck’, av liʹnum ’lin’, ’garn’, ’tråd’, ’snöre’), i matematiken detsamma som kurva. Vanligtvis avses dock rät linje som i euklidisk geometri är den kortaste vägen mellan två punkter. -->

På samma sätt förhåller det sig även med mindre abstrakta ting (än sådant som cirklar och räta linjer). Stolar kan exempelvis se ut på väldigt olika sätt – men de är alla likväl stolar. Om vi frågar oss vad en stol _verkligen är_ frågar vi oss inte hur en viss specifik stol ser ut. Vi frågar oss vad som är _gemensamt_ för _alla_ stolar – vad _stolens idé_ är. Stolar kan av denna anledning också vara _olika bra på att vara stolar_. En stol som är svår att sitta på har en mindre del i stolens idé än  en stol som är bekväm. 

När vi ser en katt upplever vi inte bara den konkreta katten framför oss. Vi upplever också _att_ _det är_ en katt – vi skådar (åtminstone en del av) "kattens idé". En person som inte har en uppfattning om "kattens idé" ser bara "det där". Bara i den mån vi förstår att det vi ser har något gemensamt med något annat kan vi _kategorisera_ det vi ser och förstå att det har en del i samma idé. 

<!--Kanske utveckla det där med del i samma idé att två saker har något gemensamt HANDLAR om att de delar samma idé -->

<!--Försök förenkla och dela upp första meningen nedan -->

Om jag, som inte vet någonting om sporten curling, går på en curlingmatch, tillsammans med en kompis som förstår curlingens regler, har vi båda inte i samma mening sett matchen. Vad jag som inte kan curling ser är något helt annat än vad min kompis ser. För min kompis är matchen helt begriplig, men för mig helt obegriplig – och på samma sätt förhåller det sig med allt i världen. Vi kan inte förstå verkligheten om vi inte förstår begreppen/idéerna. Endast genom att förnutsmässigt förstå världens "orginalritning" kan vi nå kunskap – sinnevärlden är endast en _skugga_ av idévärlden. 

![BILD](0_kartor/platon_idevarlden.svg)

I detta är Platon **begreppsrealist**. Cirkelns idé såväl som stolens idé existerar i idévärlden oberoende av tingen i sinnevärlden och rentav oberoende av vår uppfattning (idéerna är eviga). Det är alltså varken tingen eller vi människor som ger upphov till idéerna. Tvärtom _upptäcker_ människan _bokstavligen_ begreppen snarare än _uppfinner_ dem. Och i den mån det finns en koppling mellan tingen och idéerna ligger kopplingen i att tingen i olika utsträckning uppfyller idéerna (men de är alltid "dåliga kopior"). 

**Kommentar:** Platons filosofi upplevs ibland som något svårsmält och märklig – inte minst hans begreppsrealism. Det är därför viktigt att komma ihåg att Platons filosofi uppstår i en tid långt innan den moderna naturvetenskapen – långt innan det att vi exempelvis upptäcker DNA som en slags "inre ritning" hos organismer. Möjligen är Platons filosofi något enklare att svälja om man tänker på sådant som matematik och logik. Filosofer och matematiker som har en _platonistisk_ uppfattning av matematiken menar att matematiken existerar i en egen värld. Att vi så att säga "skådar" och upptäcker Pi när vi räknar decimaler av Pi – inte att vi "hittar på" Pi. 

Den kanske mest berömda delen i Platons skrifter är hans _grottliknelse_. [Denna kan ni läsa i sin helhet här](0_material/platons_grottliknelse.pdf) – eller så kollar ni på klippet från TED-Ed nedan:

<!--För många verkar kanske Platons filosofi som något märklig och, ursäkta uttrycket, världsfrånvänd. Det man dock ska komma ihåg är att Platon försöker lösa högst verkliga filosofiska problem. Ett av dessa är att verkligheten tycks kännetecknas av ordning och likhet samtidigt som att två saker som tillhör samma kategori vid närmare  -->


<!-- TED-Ed Platos allegory of the cave -->

[](https://youtu.be/1RWOpQXTltA)



## Descartes
> **Kort om:** René Descartes (1596-1650) var en fransk filosof, matematiker och vetenskapsman. Han tillhör 1600-talets största tänkare och var på sin tid mycket populär bland Europas makthavare. Drottning Kristina, dåvarande regent i Sverige som sökte god bildning, bjöd in Descartes till svenska hovet för att tjäna som hennes privata lärare. Ett par kyliga veckor i ett kallt slott senare dog Descartes av lunginflammation. 

### Tvivlet som metod
Descartes tyckte det var en skandal att filosofer aldrig kunde vara eniga och att de saknade en gemensam stabil grund att stå på. Den enda möjliga vägen framåt var enligt Descartes därför att börja om från början och bygga upp filosofin från grunden.

<!--Problemet, menade Descartes, var att filosofer var för ivriga och tog allt för många genvägar. --> 

I detta var Descartes en [**rationalist**](3_3_2_kunskapens_kalla.md#Rationalismen) likt Platon. Endast det _otvivelaktiga_ kunde utgöra ett fundament starkt nog. Men vägen till det otvivelaktiga handlade för Descartes inte om att blicka in i en högre verklighet utan om att börja inom sig själv. För Descartes når vi det otvivelaktiga endast om vi _först tar avstamp_ i ett _absolut tvivel_. Vi ska rasera allt vi tror oss veta för att sedan bygga upp vår kunskap från grunden – allt som går att tvivla på, ska tvivlas på. 

Descartes representerar här vad som kallas _metodologisk skepticism_. Med detta menas att Descartes inte hade som syfte att _landa i_ skepticism. Han sökte endast använda tvivlet _som metod_ för att nå säker kunskap (vilket är motsatsen till skepticism). Det skeptiska förhållningssättet är alltså ett hjälmedel för Descartes och inte ett mål. 

*Descartes går igenom tre stadier av tvivel*:
 
1. Tvivel på våra sinnen
	- Eftersom våra sinnen ibland bedrar oss kan vi aldrig  vara helt säkra på när vi kan lita på våra sinnen och inte.
2. Tvivel på hela vår verklighet
	- Vi kan inte vara säkra på om vi drömmer eller hallucinerar. 
3. Tvivel på slutledningsförmågan
	- Det skulle exempelvis kunna existera en ond ande eller illvillig demon som kan manipulera våra tankar och få oss att tänka fel. 

<!--Mer om detta här: http://www.philosophypages.com/hy/4c.htm -->
 

### Men vad kan vi _inte_ tvivla på?

Hur mycket Descartes än tvivlade fann han en sak som var omöjlig att betvivla: _han själv existerade_. För hur skulle han kunna tvivla om han inte existerade? Tvivlet förutsätter att _någon/något_ tvivlar.

>  _I detta formulerar Descartes en av filosofihistoriens allra mest berömda meningar:_
> 
> > På latin: "Cogito ergo sum" 
> > På svenska: "Jag tänker, alltså finns jag"

<!--Klipp från BBC history of ideas, "I think therefore I am" -->

[](https://youtu.be/0A6UKoMcE10)

Nu nöjde sig inte Descartes med detta. Han ville nämligen inte hamna i [solipsism](3_2_verkligheten.md). Vi måste ha någon mer stabil grund utöver att vi själva existerar. Något mer som kan garantera kunskap. 

Vid detta laget finner Descartes idén om en Gud inom sig och resonerar som följande: 

1. En ofullkomlig varelse så som Descartes (människan) kan inte själv komma på tanken om ett fullkomligt väsen (en Gud). En sådan idé är alldeles för stor och komplex för vår begränsade tankeförmåga. 

2. Denna Gudsidé eller uppfattning måste därför vara planterad i oss av just detta gudomliga, fullkomliga väsen. 

3. En Gud som är fullkomlig (har alla goda egenskaper) är allsmäktig (kan styra över allt), allvetande (vet allt) och allgod (vill oss väl).

4. En sådan Gud skulle aldrig tillåta att våra sinnen alltid bedrar oss, att vi endast drömmer eller att en illvillig demon skulle lura oss att tänka fel. 

5. Gud har gett oss en fri vilja och kan därför inte hindra oss från att bedra oss själva – från att inte själva anstränga oss tillräckligt i vårt tänkande. Men det vi upplever _helt klart och tydligt som sant_ måste också vara sant, såvida Gud är god. 

6. Det vi uppfattar som allra mest klart och tydligt sant är det som är självklart sant och allt som är verkligt självklart sant är också _nödvändigt_ sant (av typen: det kan inte vara på något annat sätt).

7. Det som är nödvändigt sant är logiskt. Grunden för vår kunskap är därför förnuftet ([rationalism](3_3_2_kunskapens_kalla.md#Rationalismen)). 

För Decartes träder Gud in som en **garant för vår kunskap**. Vi kan ha fel, men vi har endast fel i den mån vi inte använder det förnuft som Gud gett oss. I detta menar Descartes alltså att vi har viss _medfödd kunskap_, exempelvis förmågan till logisk tanke (eller för den delen: Gudsidén). 

**Att fundera på:** Hur skulle man kunna kritisera Descartes resonemang? Försök upptäcka eventuella svagheterna i hans argument. 

### Descartes dualism
Med sitt resonemang anser sig Descartes också bevisat två ytterligare saker: 

1. Yttervärlden har en objektiv existens (icke-solipsism). Detta eftersom Gud aldrig skulle tillåta att hela vårt liv var en dröm eller liknande. 

2.  Medvetandet verkar tillhöra något annat än den materiella verkligheten. Detta eftersom tänkandet inte är beroende av yttervärlden – Descartes kunde ju tänka sig en verklighet där bara hans tänkande existerade. Det materiella är _utsträckt_ och existerar i tid och rum, men tänkandet är  inte utsträckt, det existerar inte i rummet. Alltså är medvetandet icke-fysiskt. 

Descartes är [**dualist**](3_1_inledning.md#Grundläggande_typer_av_metafysiska_teorier): Det existerar både en materiell och en icke-materiell verklighet – vi har både en kropp och en själ. 

<!--Kanske få med en del med lite mer av hans rationalism: Se min outline! Samt inte minst: på vilket sätt han är en slags kritisk realist ändå, i vilken utsträckning vi kan lita på våra sinnen osv. -->

## Locke

> **Kort om:** John Locke (1634-1704). Grundade vad som kommit att kallas _den Brittiska empirismen_. Eller som Wikipedia säger "Den här artikeln handlar om filosofen John Locke. För karaktären i TV-serien Lost, se John Locke (Lost)." 

### Tabula rasa
Lockes filosofi är till stora delar en reaktion och kritik av Descartes rationalism – Locke förespråkar istället [**empirismen**](3_3_2_kunskapens_kalla.md#Empirismen). För Locke finns det ingen anledning att tänka sig att förnuftet kommer före sinneserfarenheten. Inte heller kan vi tala om någon slags "medfödd kunskap". Enligt Locke pekar det mesta på det motsatta. 

_Lockes argument har i huvudsak två delar:_

1. Om det finns medfödd kunskap måste det också finnas mycket som alla är överens om. Ingenting talar för detta. Det är mycket svårt att hitta ens något litet som alla människor i alla tider kan vara överens om. 

2. Om vi har medfödd kunskap borde denna vara som mest tydlig hos barn – men den är det inte. Vi tycks snarare lära oss sådant som logiskt tänkande under livets gång. 

Locke drar här slutsatsen att vi alla föds som **tabula rasa** (tomma blad). Vi är helt tomma när vi föds och vår kunskap kommer från det att vi fylls på av sinnesupplevelser under våra liv. I den mån vi har liknande eller kanske till och med allmängiltiga uppfattningar handlar det om att vi har _liknande erfarenheter_ – inte att vi har någon medfödd kunskap. 

### Enkla och komplexa idéer
Allt vi kan tänka har för Locke en grund i något vi upplevt. Det finns ingen Platonsk idévärld vi kan blicka in i – bara vår erfarenhet. Detta gäller även sådant som vi _inte_ _direkt_ har upplevt. Ett exempel på en sådan sak är enörningen, denna existerar bara i vår fantasi, men idén bygger likväl på sinnesintryck. För att förklara hur detta är möjligt delar Locke upp våra idéer i _enkla_ och _komplexa_ idéer. ![BILD_halv](0_kartor/enhorning.jpg)

- **Enkla idéer** står i _direkt_ relation till sinneserfarenheten. Att vi har en idé om vad det innebär att något är en häst beror på att vi upplevt hästar (har en _direkt upplevelse_). 

- **Komplexa idéer** består av olika kombinationer av enkla idéer. Ingen har någonsin sett en enhörning, men många av oss har erfarenhet av hästar och olika djur med horn. Med lite fantasti kan vi "plussa ihop" dessa erfarenheter och bilda idéen om enhörningar. 

<!--Få in o kolla upp förnuftets roll för komplexa idéer och exempel som inte bara berör fantasi -->

Ingen idé som handlar om något vi (ännu) inte upplevt kan någonsin vara en enkel idé. Det finns ingen medfödd kunskap, endast erfarenhet som vi på olika sätt jämför, förenar och skapar kombinationer av. 


### Kritisk realism

Locke är [realist](3_2_verkligheten.md#Realism) – inte en naiv realist men däremot en _kritisk realist_. Yttervärlden har en objektiv existens och vi kan nå kunskap om denna, men hela vår upplevelse av yttervärlden är inte helt och fullt i överensstämmelse med hur tingen faktiskt förhåller sig. För Locke finns det dock en tydlig gräns för när vår upplevelse handlar om något objektivt och när den handlar om något subjektivt. I detta delar Locke upp tingens egenskaper i två olika kategorier.

**Primära egenskaper:** Kvantitativa och mätbara egenskaper så som form, längd, vikt osv. Dessa egenskaper existerar hos tingen/objekten helt oberoende av vår förmåga att uppfatta dem.

**Sekundära egenskaper:** Kvalitativa, ej mätbara egenskaper, så som färg, lukt, smak osv. Dessa egenskaper existerar inte direkt i objekten/tingen utan uppstår endast i relation till vårt subjekt (att vi upplever dem). 

Sekundära egenskaper existerar inte i yttervärlden, men primära egenskaper (sådana som gör det) _i kombination_ med vår sinnesapparat _ger upphov till_ sekundära egenskaper. Ett tydligt exempel på detta är färg. Som primär egenskap är "färg" endast _ljus med olika våglängd_. Att vi uppfattar ljus med olika våglängd som olika färger (sekundär egenskap) handlar endast om hur vår hjärna tolkar den information som våra ögon tar in. Inte minst är vår upplevelse av olika färger relativ andra färger runt omkring. Se exempelvis ["Samma färg-illusionen" på Wikipedia](https://sv.wikipedia.org/wiki/Samma_färg-illusionen).

<!--Få in ljud-exempel här också. Att ljud bara är en komplex uppsättning olika sinusvågor i olika frekvens och att sådant som ”dur” och ”moll” är tolkningar som hjärnan gör. -->

<!--Göra en karta? -->


<!--![BILD](0_kartor/farg.gif) -->


## Hume

> **Kort om:** David Hume (1711-1776) var en skotsk filosof som ifrågasatte det mesta. Hume var en av de stora tänkarna under upplysningstiden och är än idag en mycket betydelsefull filosof. 

Hume var influerad av de _brittiska empiristerna_ men ansåg att dessa introducerat allt för många antaganden utan grund i sina teorier. Hume ville istället dra empirismen till sin spets och verkligen utgå ifrån vad den i grunden säger. I detta landar Hume i en en långt mer radikal empirism och en stark _skepticism_.

Om nu sinnesupplevelserna är den enda grunden för kunskap, så får man som empirist också följa denna tanke till vägs ände, menade Hume. Det _enda_ vi kan veta är _det vi erfar_. Och om vi nu ska tala om  verklig kunskap så måste denna därför också bygga på de _faktiska_ erfarenheter vi har. I detta menade Hume att det fanns en hel del som filosofer antagit som vi faktiskt inte har en direkt upplevelse av. 

<!-- Vi kan endast vara säkra på de direkt upplevelser vi har. Den stora frågan blir därför vad vi egentligen kan erfara (observera, uppleva, osv.). -->

### Vad vi _inte_ kan veta

<!-- Och därmed kan vi exempelvis inte anta att yttervärlden är materiell. -->

1. Vi kan _inte_ _veta om_ **våra intryck överensstämmer med yttervärlden**.
	- Vi kan endast hänvisa till _vår_ _upplevelse_ – vi upplever inte själva relationen mellan vår upplevelse och yttervärlden. Således kan vi aldrig vara säkra på i vilken utsträckning vår upplevelse motsvarar yttervärlden så som den verkligen är. 
	- Den enda slutsats vi kan dra utifrån att vi upplever något är _att vi upplever det så_. 

2. Vi kan _inte_ _veta om_ **det vi uppfattar som orsak och verkan verkligen är det**.
	- Vi kan bara _se_ att en sak föregår en annan sak i tid och rum. Vi kan _inte se_ själva kausaliteten (orsakssambandet). 
		- Låt säga att vi spelar biljard och två kulor stöter emot varandra: Vi _kan inte se_ att kula 1 med nödvändighet "tvingar" kula 2 att röra sig – bara att kula 1 och kula 2 rör sig tidsmässigt efter varandra.
	- Vår uppfattning om orsak och verkan är endast en "mänsklig vana". Vi tror oss se denna överallt – men aldrig egentligen.

3. Vi kan _inte veta om_ **våra induktiva resonemang kommer att stämma** (se [Deduktion & induktion](../2_fil_verktyg/2_3_logik.md#Deduktion_&_induktion) för mer information)
	-  Eftersom vi endast kan uttala oss om det vi har direkt sinneserfarenhet av kan vi inte dra slutsatser om framtiden. Bara för ett en viss sak "alltid" händer betyder det inte att _vi vet_ att den kommer att göra det igen. 
	- Inte heller kan vi dra slutsatsen att alla svanar är vita bara för att vi endast sett vita svanar. Vi kan aldrig utesluta att vi en dag kommer att se en svart svan. 

4. Vi kan _inte veta om_ **vi har en själ eller ett "Jag"**.
	- Vi har endast en direkt upplevelse av våra känslor och tankar – inte själva "behållaren" eller ursprunget för dessa. Vi kan inte veta något om en mer bestående  "inre enhet", så som en själ eller ett "Jag".
	- I den mån vi kan tala om ett "Jag" så är detta "Jag" endast ett löst knippe fragmentariska minnen och tillfälliga upplevelser.

5. Vi kan _inte veta om_ **det existerar en Gud**.
	* Vi har _ingen_ _direkt_ upplevelse av Gud. Faktum är att vi inte ens har direkta upplevelser av de delar som ingår i Gudsidén. Ingen har någonsin upplevt fullkomlighet, allgodhet eller allsmäktighet. Vi kan kort sagt inte ens förstå Gud som idé.

<!--– så hur skulle vi då kunna veta någonting om huruvida en Gud existerar eller ej? -->

**Kommentar:** Huruvida punkt fem gör Hume till en ateist eller ej är ett debatterat ämne. Även om vi inte kan _veta_ att Gud existerar kan vi likväl _välja_ _att tro_. Hume är dock av förklarliga skäl (det var inte så poppis att vara ateist på 1700-talet) något oklar på denna punkt. 

<!--	- = därmed kan vi inte anta att medvetandet/jag är immateriellt. -->

### Vad vi _kan_ veta

1. Vi kan _endast_ vara säkra på **att vi uppfattar och erfar något**.
	- Vi kan endast veta något om våra _direkta_ upplevelser – men inte vad dessa faktiskt säger om yttervärlden (så som den är oberoende av oss).

2. Vi kan _endast_ vara säkra på **det som finns inom oss** (den inre verkligheten).
	- En tanke eller en känsla är alltid min och därför alltid verklig. En känsla måste inte överensstämma med någon yttre verklighet för att vara sann: Har jag ont, så har jag ont. Detta går ej att ifrågasätta.
	- Vi kan också (precis som Locke menade) _kombinera_ våra erfarenheter med varandra och _föreställa oss_ sådant vi (ännu) inte har en direkt erfarenhet av. Men vår fantasi är alltid _baserad_ på direkta upplevelser.  

Hume ska här inte misstas för en _subjektiv_ idealist. Hume representerar istället **_kunskapsteoretisk_ idealism**. Hume förnekar inte yttervärlden, han förnekar endast möjligheten att _veta något_ om denna. 

<!-- Men detta handlar om fantasi, inte om en yttre verklighet.  -->

<!--Ska jag ha nån mer avrundning här? -->

<!--Ha något om Hume som en slags idealist och empirist samtidigt. (Ovanlig kombination) -->


## Kant <a href="3_5_kant_presentation.html" class="presentation" data-featherlight="iframe" data-featherlight-iframe-allowfullscreen="true" data-featherlight-iframe-width="600" data-featherlight-iframe-height="450">Se som presentation <span style="font-size:smaller;"><br>(ersätter <i>inte</i> läsning av texten)</span></a>

> **Kort om:** Immanuel Kant (1724-1804), tysk filosof som av många anses vara den största filosofen sedan Platon. Hans filosofi är komplex och intressant men som person sägs det han var utomordentligt tråkig. 

<!--Vetenskap är meningslös utan orsak och verkan – vetenskapens område är att beskriva kausaliteten i världen. Om vetenskapen ska handla om något verkligt måste därför kausaliteten vara något mer än bara en "slapp vana" (en illusion).  -->

Kant fortsätter i Humes spår. Enligt Kant hade Hume väckt honom ur, vad han själv kallade för, ett "dogmatiskt slummer". Ingen före Hume, menade Kant, hade på ett sådant allvar angripit de förgivettagna sanningarna i filosofin. Kants projekt var dock större än att bara acceptera Humes filosofi. Kant ville rädda kunskapen (och inte minst vetenskapen) från den skepticism som Hume så övertygande hade framlagt. Kant ville kort och gott ge ett svar på hur vi kan gå vidare efter det att Hume har "skakat om oss". 

**Ordförklaring:** En dogm är en föreställning eller "sanning" som inte ifrågasätts. Är man dogmatisk håller man fast vid dogmer som kanske _borde_ ifrågasättas. Slummer betyder att man inte är helt vaken (halvsömn). 

Med sin filosofiska gärning försöker Kant lösa den skepticism Hume introducerar via empirismen genom att kombinera [empirismen](3_3_2_kunskapens_kalla.md#Empirismen) (och Humes filosofi) med [rationalism](3_3_2_kunskapens_kalla.md#Rationalismen). 

### Förnuft och erfarenhet
För Kant hade det inom filosofin uppstått ett onödigt motsatsförhållande mellan förnuft och erfarenhet. Att fråga sig om vi finner kunskapens källa hos förnuftet eller erfarenheten var för Kant en från första början felställd fråga. Förnuft och erfarenhet är för Kant två sidor av samma mynt, att dela upp dem på detta sätt är missvisande. Detta eftersom: 

1. Erfarenheten formas och färgas av det mänskliga förnuftet. Det går inte ha en _ren upplevelse_ – helt oberoende av förnuftet. 
 
2. En rent förnuftsmässig kunskap om världen är tom på konkret innehåll. Det finns ingen Platonsk idévärld. Förnuftet utgör endast en struktur eller form som vi fyller med våra erfarenheter.  

<!--För Kant går det inte att ha en erfarenhet utan förnuft och inte heller kan vi ha en ren förnuftsmässig kunskap utan att vi "fyller den" med erfarenhet.  -->

Kant är rationalist i bemärkelse att han menar att vi föds med ett visst förnuft och därmed en viss kunskap "i oss" som inte är beroende av erfarenheten. Att vi exempelvis upplever orsak och verkan (kausalitet) handlar inte om att vi _direkt_ upplevt orsak och verkan, det handlar om att denna kategori ingår i mänskligt tänkande. Att kategorisera in tingen och händelser i orsak och verkan är ingen "slapp vana" som hos Hume, tvärtom är det vårt enda sätt att göra världen begriplig. Grunden för kausalitet är alltså inte empirisk utan rationell. På samma sätt är det med tid och rum. Tingen skulle kunna existera i andra dimensioner, men som människor kommer vi alltid uppfatta tingen i tid och rum. Ingen människa kan ha verkliga upplevelser bortom tid och rum (endast i drömmen).

Kant är empirist i bemärkelse att vår kunskap om världen alltid _baseras_ på sinneserfarenheten. Men till skillnad från de brittiska empiristerna ser han inte människan som ett tabula rasa – tvärtom. Människans sätt att tänka och inordna upplevelser är (till skillnad från vad Locke menar) medfött och därmed _universellt_. Alla människor upplever saker i tid och rum och tänker utifrån samma uppsättning grundläggande kategorier – detta är inget vi "lär oss" detta är från första början givet (och ingen människa har någonsin inordnat sina upplevelser på annat sätt).

<!--Kanske något mer tydligt kring locke, medfött etc, här?  -->

Vår kunskap om världen bygger på erfarenhet, men vår erfarenhet är alltid _begränsad och beroende av_: 

1. **Vår biologiska konstruktion**: Det sätt vi tar in våra upplevelser/erfarenheter.
	- Syn, hörsel, känsel, lukt, smak

2. **Vårt mänskliga förnuft**: Det sätt vi inordnar våra erfarenheter/upplevelser och gör världen begriplig.
	- Våra **åskådningsformer**: Tid och rum
	- **Kategorier** vi tänker i
		- Exempelvis: Möjlighet, nödvändighet, enhet, mångfald. 
		- Och inte minst: Kausalitet. 

<!-- Få in apriorisk och aposteriori ändå, men tryck på att de kräver och behöver varandra för att inte motsäga mig själv. Samt syntetisk kontra analytisk för att sedan kunna göra referens till detta i logiska positivismen (som ju anser att syntetisk apriori kunskap är bullshit) Sök inspiration! Inte minst i relation till kant som empirist kontra kant som rationalist -->

<!--Skriv någonting mer om kategorierna efter (eller innan?) jag nämner dem (kant) sök inspiration -->

<!--Kanske ha Kants 12 kategorier i tre klasser??!?  **Kvantitet**  * Enhet * Pluralitet * Totalitet  **Kvalitet**  * Verklighet * Negation * Begränsning  **Relation**  * Tillhörighet och substans * Kausalitet * Ömsesidighet  **Modalitet**  * Möjlighet * Existens * Nödvändighet -->

**Kommentar:** Kant anser att vårt tänkande utgår ifrån tolv grundläggande kategorier. Om man är intresserad av en mer fullständig lista: [se här](https://plato.stanford.edu/entries/categories/#KanCon)

### Kritisk idealism

Kant säger inte bara att det uppstått ett onödigt motsatsförhållande mellan förnuft och erfarenhet. Han menar också att det är dags att formulera en filosofi bortom en ren idealism och bortom en ren realism (det sagt kategoriserar man traditionellt Kants filosofi som en kritisk _idealism_).

För Kant finns det en värld oberoende av oss. Det finns med Kants terminologi en _värld-i-sig_ och ett _tinget-i-sig_. Men om denna värld, och så som tingen verkligen är, kan vi som människor inget veta. Tinget-i-sig är bortanför vår erfarenhet. Vi kan endast ha kunskap om hur världen och tingen _framträder för oss_ (hur vi som människor upplever den). Vi har endast tillgång till _världen-som-fenomen_ och _tinget-som-fenomen_.

**Ordförklaring:** Terminologi är de termer (begrepp) man använder inom ett visst fackområde. Vad gäller filosofer utformar de gärna en egen terminologi (de uppfinner nya begrepp). Därtill uppstår det ofta olika varianter av terminologin, inte minst genom olika översättningar. Kants _tinget-i-sig_ har exempelvis många namn. Vanligt förekommande är bland annat _varat-i-sig_ och *noumenon*.

Att uttala sig om världen bortom den typiskt mänskliga erfarenheten är endast spekulation. Vi har inte tillgång till någon annan värld än världen så som den framträder för oss (som människor). Inte subjektivt, från person till person, utan universellt (det går att finna något som gäller för samtliga människors upplevelse).

Världen-som-fenomen är kunskapen och vetenskapens domän. Världen-i-sig är "hoppets" och troendets domän – detta eftersom den går bortom vår faktiska erfarenhet (den är transfenomenell). Vi kan _tro_ att det finns en Gud, men vi kan aldrig strikt taget veta (och det är också det som är poängen med religion, menar Kant). 



<!--Världen-i-sig kan vara lite vad som helst, vi kan inte veta något om detta. Men den kan knappast vara "ingenting" eftersom fenomenen indikerar existensen av något som ger upphov till fenomenen. För Kant är således världen-i-sig inte bara ”det ovetbaras domän” utan också ”hoppets domän” -->

<!-- - (Kant & gud) 	- Går ej bevisa guds existens! 		- MEN om: Descartes: Gud = garant för vår kunskap  SÅ: 		- Kant: Gud = garant för moralen 	- I detta skapar han ett något omvänt gudsbevis, om det ens kan kallas ett sådant. 		- ”Det vore förskräckligt om Gud inte existera” 		- Kant utesluter ju inte Guds existens, bara en säker kunskap om den. -->

Det sagt finns det en direkt koppling mellan världen-i-sig och världen-som-fenomen. Det är tingen-i-sig som ger upphov till tingen-som-fenomen. Världen-som-fenomen handlar inte om _subjektiv idealism_: den uppstår inte _bara_ inom oss utan har sitt ursprung i världen-i-sig. 

_För att sammanfatta:_

1. Vad som existerar är oberoende av oss.
2. Men vad vi kan veta om detta är beroende av mänsklig natur. Dels av vår sinnesapparat (hur vi tar in upplevelser). Dels av vårt mänskliga förnuft (hur vi organiserar våra upplevelser). 
3. Åskådningsformerna (tid och rum) och kategorierna (exempelvis kausalitet) är universella. Alla människor har samma förnuftsmässiga grund att stå på.
4. Vi kan endast erfara världen som fenomen: Tinget-i-sig är ursprunget men tinget-som-fenomen är vår kunskap.


<!--OBS: se not i Kant-todo -->

![BILD](0_kartor/kant_karta.svg)

**Tips:** En bra och någorlunda lättläst text, som handlar om huruvida Kant är relativist eller objektivist finner ni här:  ["Kants första kritik" i Forskning och Framsteg](http://fof.se/tidning/2004/6/kants-forsta-kritik)

**Att fundera på:** Löser Kant den skepticism som Hume introducerade? Varför? Varför inte? 

<!--## Berkeley _Text kommer..._ -->

## Popper
Se avsnittet [Vetenskapen](3_4_vetenskapen.md)

## Kuhn
Se avsnittet [Vetenskapen](3_4_vetenskapen.md)


<!--## Filosoferna i läroboken  * Platon: 30-32 samt 14-16 * Descartes: 111-114 * Locke: 114-115 * Hume: 117-119 * Kant: 120-122 * Popper: 136-139 * Kuhn: 139-141  **OBS:** Dessa sidhänvisningar är bara ett komplement och inte en ersättning till läslistan under instruktionerna för seminariet.  -->

## [Frågeformulär]

<iframe src="https://docs.google.com/forms/d/e/1FAIpQLSe0jJ_XXie277UiNXvCCDft8PwS-4S9o89KmqoEs354BGlSxQ/viewform?embedded=true" width="100%" height="1300" frameborder="0" marginheight="0" marginwidth="0">Läser in...</iframe>