# Kunskap & Sanning

## Relativism

En relativistisk ståndpunkt är den som hävdar att sanning alltid existerar i relation till ett tänkande subjekt och/eller i en viss kontext. 

Med detta menas: 

1. Några absoluta sanningar utanför och oberoende av subjektet (människan/medvetandet) existerar ej.
2. Ett påståendes sanningsvärde ges av individen (subjektivism) eller kulturen (kultur-relativism).
3. Det är omöjligt att (helt) skilja sanning från tro. 

En mycket viktig distinktion här är den mellan den strikta epistemologiska relativismen och den högst okontroversiella uppfattningen att människor väldigt ofta har mycket olika åsikter om vad som är sant och falskt. Den första uppfattningen handlar om sanning, den andra endast om tro. Relativismen säger oss inte bara att vi *tycker* eller *tror* olika, den säger oss därtill att två människor, med *helt motsatta* åsikter eller föreställningar, kan göra *samma sanningsanspråk*. Med andra ord att den enes sanning *bokstavligen* är lika sann som den andres. 

Till skillnad från en objektivistisk syn på kunskap och sanning finns det alltså ingen sanning utanför oss som vi kan jämföra vår ”inre sanning” med. Om man på medeltiden trodde att jorden var platt var det också sant att jorden var platt. 

## Olika former av relativism

Relativismen kommer i många former. Det enklaste sättet att se de huvudsakliga skiljelinjerna mellan dessa är att ställa två frågor:

1. Vad är relativt?
2. Vad är detta relativt till?

Den första frågan rör vilken typ av kunskap/sanning som är relativ. Den andra frågan rör vad eller vem som skapar denna sanning/kunskap.

Vad gäller den första frågan står den vanligaste skiljelinjen mellan de som anser att *all* kunskap är relativ och de som anser att endast moralen är relativ. De första kallas **kunskapsrelativister** och de senare för **värderelativister**.  Man skulle förvisso kunna *tänka sig* en variant där man endast är kunskapsrelativist, men inte värderelativist, men detta är ganska ovanligt. Oftast är det moralen som faller för relativistiska synsätt först. Därför brukar kunskapsrelativism också *implicera* en värderelativism, men inte vice versa. 

Vad gäller den andra frågan står den vanligaste skiljelinjen mellan de som anser att kunskapen och/eller moralen är relativ till den *enskilda människan* och subjektet (subjektivism) och de som anser att kunskapen och/eller moralen är relativ till *kulturen* eller gruppen/samhället (kulturrelativism). De första menar att det som är sant för Pelle är lika sant som det som är sant för Lisa. De senare menar att det som är sant inom en viss kultur/grupp/samhälle är lika sant som det som är sant inom en viss annan kultur/grupp/samhälle. 


## Objektivism

**Absolutismen** är den mest rättframma av ”objektivismer” och i många sammanhang används också objektivism och absolutism synonymt.  Enligt absolutismen finns det kort och gott objektiva sanningar som vi med säkerhet kan veta någonting om. 

Absolutismen är dock inte den enda formen av objektivism. För även om vi resonerar som så att en objektiv sanning förmodligen existerar, så kan vi likväl samtidigt resonera som så att det är mycket svårt, eller rent av omöjligt, att helt och fullt *nå insikt* om denna sanning. 

<!--Gamla versionen av överstående stycke: 

Anledningen till varför det ändå kan vara på sin plats att göra en distinktion mellan ren absolutism och objektivism är dock att vi kan anta olika ståndpunkter där vi förvisso erkänner att sanning är objektiv men samtidigt också att vi aldrig kan vara så säkra på just vilken den är.--> 

Enligt **fallibilismen** är verklig kunskap alltid objektivt sann, men huruvida vi själva besitter denna kan vi däremot aldrig veta med säkerhet. Den mänskliga kunskapen är både osäker/felbar och temporär/provisorisk. Samtidigt ska vi inte frestas att inta en relativistisk ståndpunkt. All tro är varken lika berättigad eller lika sann. Och inte heller ska vi passiviseras av skepticism. Även om vi alltid bör förbli skeptiska, kan vi nå framsteg i vår kunskap. 

Vi kan mycket väl ha helt rätt i en viss fråga, men huruvida vi med säkerhet, kan veta detta är inte poängen. Det viktiga är att vi har en ärlig och ödmjuk inställning till vår kunskap. Att vi vågar utsätta våra egna åsikter, föreställningar och hypoteser för kritik. En hypotes som överlever är kanske inte alltid sann, detta kan vi strikt taget inte veta någonting om, men den är i vart fall *mer* säker än den som vi lyckats motbevisa. 

**OBS:** Begreppet "Objektivism" ska här ej sammanblandas med Ayan Rands filosofi. Denna kommer ofta upp vid sökningar – vilket kan vara förvirrande.

## Pragmatism

En tredje väg, och ett alternativ till skiljelinjen mellan objektivism och relativism, är pragmatismen. Denna menar att objektiv och relativ ”sanning” båda är metafysiska begrepp vilka vi bör ”lägga åt sidan”. 

Istället menar pragmatikerna att vi bör använda ordet ”sant” för ”det som fungerar”.  I detta likställer pragmatikerna på ett sätt sanningen i vår kunskap med själva berättigandet och menar därmed att all kunskap bör mätas utifrån dess nytta, användbarhet och förmåga att förutsäga händelseförlopp. All kunskap är för pragmatismen i grund och botten problemlösande och hur väl vår kunskap löser våra problem, såväl filosofiska och vetenskapliga som vardagliga, är det enda vi både kan och behöver veta. 

Märk väl att detta inte innebär att exempelvis en lögn blir sann bara för att den ”fungerar” (någon tror på den). Lögnen ger oss inte en ”fungerande” bild av verkligheten, tvärtom inser vi att den är en lögn så snart vi också inser att den är mycket dålig på att förklara hur saker och ting förhåller sig (det ligger ju i lögnens natur).



## [Frågeformulär]

<iframe src="https://docs.google.com/forms/d/1NRQFa5R2TsqpDSomT13W5KtSlrC26oG51-inGWLoRbA/viewform?embedded=true" width="760" height="900" frameborder="0" marginheight="0" marginwidth="0">Läser in...</iframe>