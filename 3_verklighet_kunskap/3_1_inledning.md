# Inledning
<!--Här beskriver jag vad kapitlet ska handla om, detta är en note -->

<!--ELLER: Kanske döpa om denna del till Metafysik & Epistemologi?  -->


**OBS:** För detta moment har jag inte skapat tillräckligt med eget material för att det ska kunna utgöra den enda läsningen. För att se vilka sidor som gäller i kursboken gå till "[Läsanvisningar & Instuderingsfrågor](instuderingsfragor_verklighet_kunskap.md)"

## Metafysik & Ontologi

De första och mest fundamentala av frågor som filosofin berör är ofta ontologiska till sin natur. **Ontologin** är nämligen *läran om vad som finns*. Vår ”egen ontologi” kan därför sägas vara den ”lista” på saker som vi påstår, eller antar, existerar (medvetet eller ej). På någons lista kanske vi finner ”Gud”, på en annans kanske ”bord och stolar”, på en tredje kanske ”själar”, och så vidare. 

Denna lista kan i princip bli hur lång som helst och därför kanske vi vill anta någon viss grundläggande "sak" eller några fåtal mer grundläggande ”saker” som allt i grund och botten består av. 

Det är här metafysiken kommer in. 

För om ontologin är ”listan” över det existerande är **metafysiken** läran om hur allt detta hänger samman: hur verkligheten är beskaffad och vad som utgör de allra mest grundläggande dragen hos det som existerar. Ordet "meta" i "metafysik" betyder "bortom" eller "underliggande". Metafysiken behandlar alltså frågan om hur saker existerar oberoende av vår (direkta) upplevelse av dem – vad som finns bortom det vi upplever med våra sinnen.

**Kommentar:** Många filosofer ser ontologin som en en _gren_ av metafysiken och de båda begreppen används ibland på likartade sätt eller rentav synonymt. Men om man ska göra en distinktion är ovanstående den enklaste. Ontologin är ett snävare begrepp – den _kan_ behandla ett fåtal existenser. Metafysiken är ett vidare begrepp som också behandlar _hur_ saker existerar. 

Att metafysiken handlar om det som befinner sig bortom vår upplevelse behöver dock inte betyda att metafysiken handlar om någon slags alternativ verklighet. Det vi upplever och den metafysiska verkligheten behöver inte vara två helt olika saker. En **naiv realist** skulle exempelvis tvärtom påstå att verkligheten till fullo överensstämmer med det vi upplever. 

> För mer om naiv realism och andra typer av verklighetsuppfattningar se avsnittet *[Verklighet](3_2_verkligheten.md)*

Det sagt ska metafysiken inte blandas ihop med fysik/naturvetenskapen. Metafysiken tar, som andra filosofiska ämnesområden, vid där vetenskapen slutar. Vetenskapen är _empirisk_ (baserad på observationer). Metafysiken är _icke-empirisk_ (ej baserad på observationer). Däremot kan _teoretisk fysik_ (exempelvis [strängteori](https://sv.wikipedia.org/wiki/Strängteori)), åtminstone i dagsläget, sägas befinna sig i gränslandet mellan naturvetenskap och filosofi då denna inte är experimentellt testbar fullt ut. 

> För mer om vetenskapsfilosofi se avsnittet *[Vetenskap](3_4_vetenskapen.md)*

<!--Få in någon kritik av metafysiken här? Kanske borde jag helt sluta med ontologi-delen?-->

<!--Tog bort detta: **Kommentar:** Ett exempel på hur det i praktiken är svårt att prata om ontologi utan att tala om metafysik är frågor så som Guds (eventuella) existens och vår (eventuella) fria vilja. Dessa frågor handlar förvisso om enskilda existenser, men de påverkar likväl vår bild av verkligheten på ett sådant fundamentalt sätt att de ändå blir metafysiska. -->


<!--%% Hur sakerna (ontologin) hänger samman -->

### Grundläggande typer av metafysiska teorier

**Monism** innebär att det bara existerar en typ av sak som verkligheten består av. Det vanligaste exemplet på en monistisk teori är materialismen/fysikalismen som menar att allt i grund och botten är materiellt/fysikaliskt.

**Kommentar:** Detta "vanligaste exemplet" bär dock på en viss förenkling av vad "en typ av sak" betyder. Huruvida fysiken idag verkligen är monistisk kan man ifrågasätta (möjligen är den i praktiken mer pluralistisk, se nedan). Fysiken har länge haft som _mål_ att finna en minsta beståndsdel, detta går tillbaka till den gamla atomläran: atom betyder odelbar – men som vi alla vet var det inte så enkelt. Idag har vi egentligen _flera olika_ mindre beståndsdelar inom fysiken, de så kallade [_elementarpartiklarna_](https://sv.wikipedia.org/wiki/Elementarpartikel). _Förhoppningen_ är dock att dessa på sikt kan förklaras med en ännu mindre beståndsdel, så som exempelvis strängar i [strängteorin](https://sv.wikipedia.org/wiki/Strängteori).  

<!--Det enklaste exemplet här är atomläran, frågan är som sagt om nya fysiken är pluralistisk, se nedan -->

**Dualism** delar upp verkligheten i två delar eller i två olika grundläggande kategorier av saker. Det vanligaste exemplet på en dualism är "kropp och själ"-dualism. Är vi denna typ av dualister tänker vi att det dels finns en materiell (fysisk) verklighet, dels en immateriell (själslig) verklighet. 

**Pluralism** innebär att det finns flera olika verkligheter, aspekter av verkligheten, eller kategorier av saker som verkligheten i grund och botten består av. Ett klassiskt exempel är Empedocles (490-430 f.Kr) teori om de fyra elementen (jord, vatten, luft, eld).

<!--Ha med detta? _Möjligen_ skulle man kunna kalla modern fysik för pluralistisk, men den är det i ett sådant fall för att den ännu inte bygger på något fullständig teori (strängteori är ett försök till att lösa denna problematik). -->


## Epistemologi
När vi når fram till **epistemologin** frågar vi oss till sist om  vår möjlighet till kunskap om allt detta som vi antar existerar. Om *vad* vi kan veta, *hur* vi kan veta detta och vart den slutgiltiga *gränsen* för vår kunskap går. Epistemologi är således ett finare ord för *kunskapsfilosofi* eller *kunskapsteori*. 

Metafysik och epistemologi hänger emellertid samman. Vi kan inte anta att något existerar om vi inte vet någonting om detta ”något”: vi måste ha någon sorts anledning att tro att detta ”något” existerar. Likaså kan vi inte ha kunskap om något vi inte tror existerar: att säga sig ha kunskap om något är alltid att anta en viss sorts existens (och en viss relation mellan detta något och vårt vetande om det). Vidare är det lika mycket metafysik som epistemologi att tala om den mänskliga ”kunskapsapparaten”: om man påstår något om vår förmåga till kunskap påstår man också något om vår grundläggande *natur*. 

Det är kort sagt väldigt svårt att tala om epistemologi utan att på något sätt komma in på metafysik. 

Frågor om vad som är verkligt, vad som är kunskap och vad som är sant hänger samman och våra potentiella svar förutsätter varandra. Vilken syn vi har på verkligheten får effekter på vilken syn vi har på kunskapen och vilken syn vi har på kunskapen får effekter på vilken syn vi har på sanning – och vice versa. Det går helt enkelt inte att dra skarp gräns för när vi talar om det ena och när vi talar om det andra. 

<!--För enkelhetens skull måste det dock ske någon slags uppdelning när man ska tala om saker. Denna uppdelning är dock aldrig särskilt given. Det sätt på vilket vi delar upp dessa frågor bör man därför förhålla sig vaksam till.  -->

<!--För att se den ”större bilden” har ni den ”stora kartan” till hjälp. -->

## [Frågeformulär]

<iframe src="https://docs.google.com/forms/d/1UpE41WgyDEOnkkoPT28WYlCiFn8Ssd6Q0X2LphI4DIU/viewform?embedded=true" width="100%" height="1300" frameborder="0" marginheight="0" marginwidth="0">Läser in...</iframe>

