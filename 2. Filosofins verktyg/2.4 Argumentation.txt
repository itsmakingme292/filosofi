# Argumentation

## Vad är argumentation?

Att argumentera är att ha en ståndpunkt eller en åsikt som man vill ge andra människor goda anledningar att tro på. Denna ståndpunkt kallas för en **tes** och de skäl man ger, för eller emot denna, kallas för **argument**. Om tesen är ett sakpåstående syftar argumenten till att övertyga om det *sanna* i den. Om tesen är ett värdepåstående syftar argumenten till att övertyga om det *rimliga* i den.

Verkligt god argumentation är dock inte bara *övertygande*, utan också *upplysande*. Med detta menas att en hederlig argumentatör inte bara försöker *få rätt* (vinna över andra på “sin sida”) utan också försöker *tala sant* (säga något vettigt och vara påläst). Konsten att tala väl och “övertygande” kallas i första hand inte för argumentation, utan för *retorik*, och denna konst kan även den person som talar osant vara bra på (även om den som talar sant, givetvis också är hjälpt av att tala väl).

Att utveckla sin förmåga att argumentera handlar lika mycket om att kunna *ge*, som att kunna *ta* argument. Dels eftersom man kan syna andras argument bättre om man själv behärskar konsten att argumentera. Dels eftersom man själv blir bättre på att argumentera om man kan ta till sig både brister och styrkor i andras argumentation.

## Relevans & hållbarhet
  
Ett argument är i grund och botten ett påstående man ger för att antingen styrka eller försvaga ett annat påstående (tesen). De argument vi ger i syfte att _styrka_ ett annat påstående kallar vi för ***pro*-argument** eller *för*-argument och de vi ger i syfte att _försvaga_ ett annat påstående kallar vi för ***kontra*-argument** eller *mot*-argument. 
  
Eftersom vi alltid ger ett argument i syfte att antingen styrka eller försvaga ett annat påstående räcker det inte att våra argument är sanna, rimliga eller sannolika. Våra argument måste därtill vara *relevanta*. Med andra ord: våra argument måste ha med saken (vår tes) att göra. Ett argument som inte styrker eller försvagar tesen är *irrelevant*, oavsett om påståendet som utgör argumentet är sant eller ej. Ett användbart argument måste vara både **hållbart** (rimligt, sant eller sannolikt) *och* **relevant** (ha kraften att öka den upplevda rimligheten, sanningen eller sannolikheten hos ett *annat* påstående). 

<!--Formulera om ovanstående mening nån gång när jag orkar, få till en förklaring: Ju större relevans vårt argument har i förhållande till tesen, desto mindre rimligt är det att förkasta Tesen om man samtidigt accepterar påståendet som utgör argumentet -->

> *Exempel på irrelevanta argument:*  
>
> > “Stina måste vara rik eftersom hon äger ett guldsmycke.”
> > “Italien måste vara ett fantastiskt land med tanke på alla bra  fotbollslag de haft genom åren.”

Det må vara sant att Stina äger ett guldsmycke – och att hon förmodligen inte är helt utfattig. Men även mindre rika människor (i alla fall med svenska mått mätt) äger guldsmycken. Att Stina äger ett guldsmycke är därför inte ett *relevant* argument för tesen att hon är rik. Det må också vara sant att Italien producerat både ett och annat bra fotbollslag. Men bra fotbollslag kan även den mest hemska och korrupta diktatur skaka fram.

Vad gäller argumentet ”Stinas guldsmycke” skulle vi möjligen kunna säga att detta argument tillsammans med ytterligare information har *potential att bli relevant* men att argumentet *ensamt* förblir *otillräckligt*. Att Stina äger _ett_ guldsmycke säger *i sig* inget om huruvida hon är rik, men om vi vet att detta guldsmycke bara är *ett i raden* av en mängd dyra smycken blir situationen möjligen annorlunda. 

## Olika nivåer av argument

När man argumenterar gör man oftast detta i _flera led_. Med andra ord: man argumenterar för eller emot en tes med flera påståenden som i sin tur styrks av ytterligare påståenden. När man analyserar argument kan man därför dela upp argumentationen i _olika nivåer_ för att på så vis få en tydligare överblick. Inom filosofin kallas detta för att dela upp argumenten i **argument av olika ordning**.

Ett *argument av första ordningen* är ett argument som ger *direkt stöd* åt själva tesen (eller om det är ett motargument: *försvagar* rimligheten hos tesen). Ett *argument av andra ordningen* är ett argument som i sin tur ger stöd åt (eller försvagar) ett argument av den första ordningen (och därmed _indirekt_ åt tesen). Och så vidare.

> *Ett exempel på en argumentations struktur:*
> 
> > **Tes:** Jag borde inte stanna uppe så länge natten innan en arbetsdag.
> > 
> > > *Argument av första ordningen:* Man är trött under hela arbetsdagen om man stannat uppe för länge.
> > > 
> > > > *Argument av andra ordningen:* Är man trött gör man ett sämre arbete.
> > > > 
> > > > > *Argument av tredje ordningen:* Gör man ett sämre arbete drabbas arbetskollegor av detta.
> > > > > 
> > > > > > *Argument av fjärde ordningen:* Ingen annan ska behöva drabbas av mina dåliga val.
> > > > > > 
> > *Argument av första ordningen:* Har jag sovit för lite kanske jag inte vaknar när väckarklockan ringer.
> > > 
> > > *Argument av andra ordningen:* Då blir jag sen till jobbet.
> > > > 
> > > > *Argument av tredje ordningen:* Blir jag sen blir min chef arg.  
> > > > > 
> > > > > *Argument av fjärde ordningen:* Det är dumt att göra chefen arg.

Som ni ser i exemplet kan man ha flera nedstigande led av argument. Detta eftersom vi helt enkelt kan ha flera argument av varje ordning. Har vi en mer komplex argumentation kan vi alltså få fler nedstigande led under varje ordning, i ytterligare ordning. Dessutom kan vi få handskas med både för- och mot-argument. Om detta låter knepigt, så är det för att det också *är* lite knepigt. Men att dela upp argument på detta vis kan ändå vara ett bra verktyg, dels då man analyserar andras argumentation och dels då man vill skapa en överblick då man bygger egna.

<!--Få in ovan att det ofta är mycket svårt att se en argumentations struktur i en redan skriven text och att detta i sig är ett argument för att tänka så här -->

## Fula argumentationsknep, bristande logik & olika typer av irrelevanta argument.

När vi argumenterar och diskuterar kan vi ibland hamna i logiska felslut och argumentatoriska fallgropar. Inte minst om vi väldigt gärna vill "vinna" en diskussion. I vissa fall är detta en medveten strategi som innebär att vi använder “fula knep” för att på så vis *låta* mer övertygande – utan att egentligen vara det. Men lika ofta gör vi dessa argumentationsfel helt omedvetet, alltså utan att vi ens tänker på det.

Som ni nu säkert förstår är man inom filosofin väldigt noga med att både *undvika* och *syna* sådana argumentationsfel. Här följer en lista över några av de vanligaste.

**Majoritetsargument** är argument som försöker styrka en viss åsikt genom att hänvisa till att många, de flesta, eller alla, delar  denna. Denna typ av argument är inte allt för ovanlig i exempelvis reklam.

> *Exempel på majoritetsargument:*
>
> > “En miljon svenskar kan inte ha fel, köp vår produkt!”   
> 
> > “Alla andra fuskar på proven, så då gör jag det med.”

Vi kan aldrig veta huruvida, en miljon eller ens en miljard, människor har rätt eller fel bara genom att se till antalet. Hela det västerländska samhället trodde under en  lång tid att jorden var platt, detta gjorde inte denna tro mer sann.

**Auktoritetsargument** är argument som hänvisar till en person som har någon form av “högre status” eller en viss auktoritet. Sådana personer kan vara lärare, politiker, popstjärnor, vetenskapsmän, präster, osv. I ett auktoritetsargument “låtsas” man att ett visst påstående blir mer sant bara för att en viss person, med en viss ställning, *sagt det*.

> *Exempel på auktoritetsargument:*
> 
> > “Sverige borde införa Euro. Statsministern är ju för det.”
> 
> > “Man får mask i magen om man äter snö, det har min mamma sagt.”

Viktigt att tänka på är att ett auktoritetsargument inte är detsamma som att faktiskt *återge* någon annans argument. Att använda sig av argument som någon annan först kommit på, är en sak. Men att tro att något *automatiskt* blir mer sant bara för att en person sagt det, är en helt annan.

Givetvis finns det fall där vi faktiskt inte kan göra så mycket annat än att tro på en viss expertis eller auktoritet. Att exempelvis förlita sig på en rörmokare när det gäller renoveringen av ett badrum är inte detsamma som att blint förlita sig på en präst, en politiker eller en popstjärnas åsikter när det gäller livsavgörande beslut. Skillnaden är att de flesta av oss i det första fallet vet för lite för att kunna göra något annat, medan vi i det andra fallet har en helt annan erfarenhet och möjlighet att ifrågasätta och *tänka själva*.

**Personangrepp** (på latin: Ad Hominem) är i stort sett raka motsatsen till auktoritetsargument. Här *avfärdar* man istället en annan persons påståenden och argument genom att hänvisa till dennes (påstådda och oftast _negativa_) egenskaper. Man attackerar därmed _personen_ istället för det den säger.

> *Exempel på personangrepp:*
>
> > “En person med så usel musiksmak som Pelle kan knappast veta något om kultur.”
> 
> > “Du är för ung, du förstår inte sådant här.”

**Falska dilemman** eller *falska dikotomier* är argument där när man “låtsas” som att det bara finns två möjliga alternativ.

> *Exempel på falska dilemman:*
> > “Antingen är du med mig, eller så är du emot mig. Du måste välja sida.”
> 
> > “Antingen tror du på gud, eller så har du ingen moral.”

Genom ett falskt dilemma försöker vi framställa en ståndpunkt som mer rimlig genom att peka på det orimliga i en annan.  Därigenom döljer vi det faktum att det kan finnas *andra* potentiellt rimliga ståndpunkter. Ibland innebär detta att vi sätter motståndaren i en så kallad *rävsax* där denne bara ges valet mellan två negativa alternativ.

<!-- Ha rävsax som egen här? -->

**Post hoc, ergo propter hoc** är latin och betyder “efter detta, därför på grund av detta”. Ett sådant argument tolkar in orsakssamband där det inte finns några (se ”korrelation & kausalitet”). I korthet: Bara för att någonting händer efter något annat betyder det inte att det sista hänt på grund av det första.

> *Exempel på "Post hoc, ergo propter hoc":*
>
> > ”Innan jag färgade mitt hår svart hade jag alltid kul, nu har jag alltid tråkigt. Jag borde blondera mitt hår.”
>
> > “Jag hade ont i halsen och åt en massa frukt. Dagen efter blev jag frisk. Alltså måste frukten botat min halsont.”

**Halmgubben** är ett argument där man tillskriver en motpart en åsikt eller en ståndpunkt som denne faktiskt inte framfört (och förmodligen inte har). Ofta genom att vi ger en förenklad och karikatyrmässig beskrivning av vår motpart. Detta är ganska vanligt inom politiken, men många kan nog också känna igen denna typ av “argument” från bråk med nära och kära.

> *Exempel på ”halmgubbar”:*
>
> > “Jaså du gillar tv-spel, du tycker alltså att man bara ska vara hemma och slappa jämt och ständigt.”
>
> > “Jaså du är feminist, du tycker alltså att alla människor ska vara exakt likadana.”

I halmgubbar kan det finnas olika grader av sanning. Men framförallt handlar det om att man tar något litet (ett strå) och gör någonting annat och större av det (en halmgubbe). Något vi också kan kalla "att göra en höna av en fjäder". Den som gillar tv-spel kanske gillar att “slappa” någon gång då och då, men denne tycker nödvändigtvis inte att man *bara* ska spela tv-spel hela dagarna. Den som är feminist kanske tycker att vi gör för stor skillnad *mellan könen*, men det betyder inte att denne tycker att alla ska vara likadana (förmodligen tvärtom). 

**Cirkelresonemang**, cirkel*argument* eller cirkel*bevis* är när man använder slutsatsen som en premiss i en och samma slutledning. Med andra ord när man i sitt resonemang *förutsätter* det som ska bevisas för att på så vis (felaktigt) ”bevisa” det.

> *Exempel på cirkelresonemang:* 
>  
> > “Gud finns, för det säger Bibeln, och Bibeln är Guds ord.”
>
> > “Peter talar sanning, om han säger att han talar sanning.”

Ovanstående är mer enkla exempel på cirkelresonemang. Oftast handlar det om ganska komplexa cirklar som bildas i längre slutledningar och dessa är svårare att upptäcka.

**Ensidigt urval** är då man endast fokuserar på det som stödjer ens tes och i stort undviker allt som säger emot den. Ett ensidigt urval handlar alltså om att bara ge den del av “sanningen” som styrker ens egen ståndpunkt. Detta är ett ganska mänskligt misstag, och ofta svårt att undvika helt, men det handlar likväl om ett misstag.

> *Exempel på ensidigt urval:*
>  
> > “I Sverige har vi knappt några samhällsproblem. Alla har tillgång till fri vård, fri skola och en pension.”   
>
> > “I Sverige har vi bara en massa samhällsproblem. Segregation, hög arbetslöshet och en skola på nedgång.”

**Oberättigade generaliseringar** är när man utifrån ett *fåtal enskilda* fall drar en allmän slutsats, trots att man egentligen skulle behöva många fler fall för att överhuvudtaget kunna stödja den. Fördomar mot andra grupper av människor fungerar ofta på detta sätt.

> *Exempel på oberättigade generaliseringar:*
>  
> > “Norskar är trevligare än danskar. Jag har träffat både norskar och danskar, och det var stor skillnad mellan dem.”
> 
> > “Det är alltid väldigt varmt och fuktigt i New York. Jag har varit där två gånger och båda gångerna kändes det som att stiga rakt in i en bastu.”

**Irrelevant hänvisning till konsekvenser** är när man argumenterar för eller mot ett *sakpåstående* genom att peka på önskade eller oönskade konsekvenser av detta sakpåstående. En hänvisning till konsekvenser är endast ett giltigt argument för *värdepåståenden*, alltså i de fall där  konsekvenser faktiskt *kan* spela en roll för påståendets rimlighet.

> *Exempel på irrelevant hänvisning till konsekvenser:*
>   
> > “Jag tror inte på teorin om global uppvärmning, för jag vill inte behöva  ändra mitt sätt att leva.”
> 
> > “Evolutionsteorin kan rimligen inte stämma, för den säger att vi inte är bättre än apor.”

Att vi inte _uppskattar_ ett sakpåstående påverkar aldrig dess sanningsvärde. Att vi helst inte vill vara släkt med apor, eller helst inte vill dra ner på vårt bilåkande, spelar i detta sammanhang ingen roll. Frågan är inte om vi är *bekväma* med ovanstående teorier, frågan är om dessa är *sannolika*. 

**Hänvisning till okunskap** är argument som kommer i två olika varianter. Den första varianten är då man försöker bevisa det man tror på genom att peka på att det inte finns _bevis_ för att tesen skulle vara _felaktig_. Den andra varianten är att man avfärdar något för att man *personligen* inte kan _förstå_ det.

> *Exempel på hänvisning till okunskap:*  
> 
> > “Ingen har någonsin lyckats bevisa att spöken inte existerar, därför tror jag på spöken.”   
> 
> > “Jag tror inte på kvantfysiken, för jag kan då inte begripa hur den hänger ihop.”

Att det kan vara svårt att helt motbevisa tesen att spöken existerar är i sig inget bevis för att denna är sann eller sannolik. Om allt som ännu inte är motbevisat   _automatiskt_ blev sant skulle vi behöva acceptera många märkliga påståenden. 

Låt säga att en person är fast övertygad om att det någonstans i en galax långt långt borta finns en planet som bebos av talande katter. Denna person har själv inga konkreta belägg för sin ståndpunkt, men det är samtidigt mycket svårt för oss andra att lägga fram bevis för att *det inte skulle kunna vara så*. 

Vad gäller det andra exemplet: Kvantfysiken må vara svårgreppbar för en lekman, men detta är i första hand ingen bedömning av teorins förtjänst, utan främst en bedömning av lekmannens kunskap. Vår brist på förståelse av en tes eller teori påverkar aldrig dess sannolikhet. 

## Avrundning

God argumentation handlar om allt det vi gått igenom i detta kapitel. Om att precisera det man menar och att använda begrepp på ett korrekt sätt. Om att ha koll på sina premisser och slutledningar och förstå vad man säger explicit likväl som implicit. Om att tala både relevant och sant och att undvika fula knep för att ”vinna”.

Att argumentera är en aktivitet som vi gör tillsammans. Ingen kan argumentera i ensamhet. Och som för alla aktiviteter vi gör tillsammans krävs det att vi har respekt. Både för ämnet, oss själva och för den andre. 

Samtalet är, som sagt, filosofins främsta verktyg. 
  
Så använd det väl!
