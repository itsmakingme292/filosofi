# Språk

## Vad är språk?

Människan har många evolutionära fördelar gentemot andra djur och om vi rangordnade dem, skulle förmodligen förmågan till ett utvecklat språk toppa listan. Men vad är det egentligen att ha ett språk och varför är det en sådan bra sak att ha?

Människan är i grund och botten ett flockdjur. För att göra en lång historia kort: *vi behöver varandra*. Under civilisationens framväxt är detta ett faktum som förblir påtagligt. Även om vi kanske inte alltid känner det så, med vårt stora fokus på den självständiga individen och liknande, så står och faller ändå människans samhälle(n) med möjligheten till samarbete. Och möjligheten till samarbete är i sin tur alltid beroende av möjligheten till kommunikation. För om vi inte kunde kommunicera kunde vi heller inte samarbeta. (Ordet kommunikation kommer från latinets ”communicare” och betyder ursprungligen just detta: *att göra någonting gemensamt*.)

Andra djur samarbetar och kommunicerar givetvis också. Men människans kommunikation består inte enbart i enkla läten. Människan kan tvärtom kommunicera tämligen exakta behov och önskningar. Vi kan inte bara morra (som hunden) mot någon vi är osams med, vi kan inte bara spinna (som katten) i välbehag mot familj och vänner. Vi kan uttrycka våra känslor och våra tankar. Vi kan beskriva världen, så som vi ser den, för en helt annan människa.

Vi har ingen förmåga till tankeöverföring. Men vi har det näst bästa. Vi har ett språk som ger oss möjligheten att, åtminstone *försöka*, överföra eller plantera en tanke i en annan människas huvud. Tanken kanske inte alltid kommer fram exakt så som vi tänkt oss. Ibland förvrängs den på vägen. Men den kommer nästan alltid, i någon form, fram. Och om vi märker att den inte kommit fram så som vi tänkt oss, har vi alltid möjligheten att försöka förtydliga det vi menar.

Språkfilosofi handlar i detta lika mycket om att förstå undret i hur vi överhuvudtaget kan lyckas kommunicera som att förstå varför det ibland kan vara rätt så svårt. Men inte minst också om att hjälpa oss med att kommunicera våra tankar på ett bättre och mer effektiv sätt.

## Ord & begrepp
Låt oss nu börja från början med *orden*. Dessa läten och symboler vi sammanfogar till hela meningar (satser) för att göra oss själva förstådda.

Men innan vi gör det måste vi skilja på två olika sorters meningar. Den ena “meningen” är det vi syftar på då vi beskriver mängden av de ord som befinner sig mellan en stor bokstav och en punkt (eller ett kommatecken). Inom filosofin kallar man en sådan “mening” för en **sats**. Anledningen till detta är att vi, för tydlighetens skull, vill reservera ordet “mening” till synonymen “betydelse”. Hädanefter kommer jag därför uteslutande använda ordet “sats” när jag syftar på “en samling ord” och “mening” då jag syftar på “innebörd” eller “betydelse”.

Bakom de ord vi använder och sammansätter i satser vi uttrycker finns det alltid en viss mening (betydelse). Denna menings “behållare” kallas för **begrepp**. Att man inom språkfilosofin väljer att skilja mellan själva orden och “behållaren för mening” beror på tre saker:

1. Ett ord kan ha flera olika innebörder. Sådana ord kallas **mångtydiga**. Exempel på dessa ord är “såpa”, “sticka” och “mes”. Ordet “mes” kan antingen syfta till en fågel eller en feg person, ordet “såpa” kan antingen syfta till en tv-serie eller ett rengöringsmedel och ordet “sticka” kan antingen syfta till en träflis, att ägna sig åt ett hantverk, eller till att “dra någonstans”.  
  
2. Flera olika ord kan också ha en och samma innebörd och alltså syfta till ett och samma begrepp. Sådana ord kallar vi för synonymer. Exempelvis: “bamba” och “matsal”.  

3. Två ord kan tillsammans också utgöra ett enda begrepp. Exempel på sådana begrepp är “svensk välfärd”, “representativ demokrati” och “bra lärare”.

Ett ords begreppsliga innehåll är den information som ligger bakom ordet. Den information som låter oss peka ut de objekt i världen vi vill syfta till då vi använder just detta ord. Inom språkfilosofin skiljer man här mellan ett begrepps **mening** (det begreppsliga innehållet - alltså själva innebörden hos ordet) och ett begrepps **referens** eller **omfång** (det som pekas ut - alltså alla de faktiska ”saker” man vill/kan sätta den tänkta ”etiketten” på). Hur dessa två hänger ihop har man inom språkfilosofin genom åren tvistat om. I princip handlar det om att vi genom begreppets mening kan sluta oss till referensen, men vi kan också tänka oss fall där kopplingen kanske inte är lika glasklar. 

Ett sätt att göra denna skiljelinje tydlig är att tänka på ord som faktiskt inte har någon referens. Begreppen “sjöjungfru”, “enhörning” och “jultomten” är exempel på sådana ord. Vi kan alla föreställa oss hur sjöjungfrur, enhörningar och jultomtar ser ut. Vi har sett dem på film och ibland har till och med någon i familjen klätt ut sig till en (eller kanske flera) av dem. Men vi vet alla att begreppet “sjöjungfru” inte pekar ut något faktiskt existerande objekt i världen. Ordet sjöjungfru *har en mening* (ett begreppsligt innehåll) men *saknar referens* (ett begreppsligt omfång).

Om vi skulle ge oss på att, en gång för alla, hitta en sjöjungfru så vet vi genom begreppet vad vi skulle leta efter. Känner vi till det begreppsliga innehållet förstår vi hur en sjöjungfru ser ut och skulle därför kunna peka ut en sjöjungfru *om* vi såg den. Men eftersom vi aldrig kommer att hitta någon (får vi i alla fall anta) kommer begreppet förbli referenslöst.

## Definitioner & distinktioner

Om vi **definierar** ett ord innebär det att vi gör det begreppsliga innehållet *tydligt* och *avgränsar/bestämmer* det. Att vi kort och gott *skriver ut* meningen hos ett visst begrepp - svart på vitt - för att råda bot på eventuella oklarheter kring vad vi nu faktiskt vill mena med just detta ord/begrepp. En definition krävs givetvis inte för att vi ska kunna använda ett begrepp. Vi använder begrepp dagligen utan att definiera dem. Men när vi verkligen försöker förstå och vill klargöra ett begrepp är det ofta i sökandet efter en definition vi hamnat.

Detta är inte minst vad man försöker göra i ordböcker och uppslagsverk. Den typen av definitioner man finner där kallas för *lexikaliska*. Dessa definitioner utgår ifrån de *vanligaste* användningarna av orden. Men begrepp kan det också råda delade meningar om. En ordboksdefinition är ofta en bra utgångspunkt, men räcker inte alltid hela vägen. Inte minst eftersom de ofta kan vara förenklande. Ibland vill vi därför, eller behöver vi rentav, själva försöka definiera ett visst begrepp. Detta kallas att *stipulera* en definition.

> *En definition av begreppet “boll” skulle kanske kunna vara:*

> > “En boll är ett sfäriskt objekt man använder i olika typer av spel och sport”.

I detta fall är ovanstående själva *meningen* hos begreppet och *referensen*, eller *omfånget*, alla de objekt som stämmer in på de ovanstående beskrivna egenskaperna.

I den bästa av världar *innefattar* ett begrepp allt som *är* den avsedda referensen, samtidigt som det *utesluter* allt som *inte är* den avsedda referensen. Med detta menas att vi, då vi definierat ett ords begreppsliga innehåll, vill att ordet endast ska peka ut de objekt i världen som faktiskt också (i detta fallet) *är* en boll. 

Tyvärr är det oftast inte så här enkelt. Inte ens med något så till synes enkelt som ordet “boll”. För om vi ser till vår nuvarande definition verkar den t.ex. innefatta sådant som bowlingklot, eftersom dessa också är sfäriska objekt man använder i en sport.

När en definitions omfång är stort och fångar in många objekt kallar vi definitionen för *vid*. När en definitions omfång är mindre och fångar in färre objekt kallar vi den *snäv*. Den något petige, som kanske inte vill ha sådant som “bowlingklot” inom omfånget för begreppet “boll”, vill  därför snäva till begreppet något. Här skulle den petiga kunna säga:

> “En tyngre “boll” kallas inte för boll, utan för ett klot!”

Det som händer här ovan är att den petige gör en **distinktion**. När man gör en distinktion skiljer man ut en sak från en annan och gör skillnaden mellan dessa tydlig så att de inte riskerar att klumpas ihop. Märk väl att detta inte är detsamma som ett blott ge en definition. Då vi definierar något gör vi innehållet hos *ett* begrepp tydligt. Då vi gör en distinktion gör vi istället en *skillnad* mellan *två* (eller flera) begrepp.

> *Med en distinktion kan vi antingen:*  
  
> 1. Skilja mellan *helt olika* saker. <br>Exempelvis: “skola” och “fritid”.
> 2. Skilja mellan *olika typer* ur samma *huvudkategori*. <br>Exempelvis: “gympa” och “elitidrott”.

Den petiges distinktion faller förmodligen under den andra punkten. Men för den petiges skull kan vi nu också välja att omformulera vår definition av “boll” till något i stil med:

> “En boll är ett *lättare* sfäriskt objekt man använder i olika typer av spel och sport”.

Genom att lägga till ordet “lättare” i vår definition utesluter vi bowlingklot ur omfånget för begreppet “boll”. Men hur blir det då med biljardbollar? Dessa är hyfsat lätta men samtidigt tunga i förhållande till sin egen storlek. Den petige kanske återigen skulle utropa:

> “En tyngre mindre “boll” kallas kula!”

Dock bör vi här kanske resa frågan om "den petige" inte börjar gå lite för långt. Kanske finns det gråzoner mellan vad som är kulor, bollar och klot. Kanske är det helt okej att tala om biljardbollar istället för biljardkulor. Jag vet inte, jag är ingen expert på bollar - och jag tycker inte frågan om “bollens definition” är så värst viktig.

Det är sällan man stöter på missförstånd vid användningen av ordet “boll”. De flesta vet redan vad som menas. Värre är det med något viktigare definitioner och distinktioner, så som exempelvis definitionen av “demokrati” och *distinktionen* mellan *olika typer* av demokratier. Dessa blir svårare att diskutera eftersom vi ofta menar helt olika saker.

Och kanske är allt detta i vart fall en fingervisning om att det inte alltid är så lätt eller möjligt (eller kanske *aldrig* helt möjligt?) att *utesluta* allt som *är* “x” och *innefatta* allt som *inte är* “x” i ett begrepp. Även om detta är en bra grundinställning kanske vi också måste förhålla oss ödmjuka inför det faktum att språket innehåller *vagheter* som inte så lätt kan undanröjas.

(Notera att ovanstående försök till en definition av begreppet ”boll” bara är ett *konstruerat* exempel, kanske går det att definiera boll på ett mycket bättre sätt!?)

## Vaghet

Vaghet handlar om otydliga gränser och gråzoner. Om begrepp där det är svårt att göra en exakt gränsdragning för när något tillhör begreppets omfång och när något inte gör det. Vaghet bör inte förväxlas med *mångtydighet*. Vaghet handlar om *oklara* betydelser, mångtydighet handlar om att samma ord kan ha *flera* klart *åtskilda* betydelser (att ett ord kan syfta till flera begrepp). Ett och samma ord kan dock vara både mångtydigt och vagt.

Tänk dig att du har en hög med sand. Om du bara tar bort ett sandkorn, är den fortfarande en hög. Men en hög sand består bara av en begränsad mängd sandkorn. Alltså måste högen vid något tillfälle upphöra att vara en hög (om vi fortsätter plocka bort sandkorn). Men vid borttagandet av exakt *vilket* sandkorn upphör högen att vara en hög? Denna fråga är omöjlig att svara på eftersom det vore absurt att påstå att det är vid ett exakt antal sandkorn som högen upphör.

> *Andra exempel på vaghet:*
>> Hur många träd är en skog?   
>> Vart går gränsen mellan ljusrött och rosa?   
>> Vad är bra och när blir något dåligt?

Viktigt att komma ihåg är att ovanstående bara är några mer tydliga exempel. Merparten av de ord vi använder till vardags är mer eller mindre vaga, på ett eller annat sätt. Betydelsen och omfånget hos vaga begrepp skiftar oftast också med sammanhanget. Det vi kallar ”bra mat” på en fyrstjärnig restaurang är inte detsamma som det vi kallar ”bra mat” på en lunchrestaurang.

## Familjelikheter

Ett annat sätt att lösa en viss del av problematiken med att få rätt omfång på våra begrepp är att tala om *familjelikheter*. Ett spel, så som ”Schack”, kanske har väldigt lite gemensamt med ”World of Warcraft” men desto mer gemensamt med ”Fia med knuff.” Men de tillhör alla *familjen* “spel”. När vi talar om familjelikheter säger vi därför att det inte spelar någon roll att en medlem av familjen endast har likhet med vissa medlemmar och liten med andra. Att vi tillhör en och samma familj beror inte på att alla är likadana. Jag kanske delar vissa egenskaper med min pappa som min bror inte delar, och min bror kanske delar vissa egenskaper med vår pappa som inte jag delar.

När vi talar om familjelikheter frånsäger vi oss dock möjligheten att kunna ge några mer exakta definitioner. Tanken med familjelikheter är framförallt att belysa hur vi till vardags oftast använder ord. Som filosofiskt verktyg för att söka klarhet är det däremot inte lika behjälpligt.

Ett sätt att praktiskt ändå “definiera” ett begrepp som präglas av familjelikhet (exempelvis just “spel”) snarare än ett fåtal gemensamma nämnare är att göra det *ostensivt*. Att vi ger en *ostensiv definition* betyder att vi ger ett antal exempel på konkreta objekt vi vill referera till med ett visst begrepp. Då vi ostensivt bestämmer ett begrepp räknar vi helt enkelt upp ett antal av de saker som vi anser faller inom ett begrepps omfång och sedan blir det en tolkningsfråga vilka andra objekt som kan tänkas höra till. 

> *I fallet ”spel” kan en ostensiv definition alltså vara:*

>> “Spel är sådant som ”Schack”, “World of Warcraft” och “Fia med knuff”.”

## Associativt innehåll

Förutom ords begreppsliga innehåll, finns det också ett associativt innehåll. Med detta menas att ord har kraften att väcka vissa minnen eller känslor. Kanske tänker vi på en resa vi gjort när vi hör ordet “England”. Kanske känner vi kväljningar när vi hör ordet “blodpudding”. Kanske gör ordet “Gais” oss alldeles upprymda och stolta. Kort och gott kopplar vi samman vissa känslor och bilder till vissa ord. Det associativa innehållet handlar alltså om vårt eget *personliga* förhållande till ett ord.

Något som kan vara bra att tänka på är att alla människor såklart inte har samma associativa innehåll kopplat till ett visst ord. Om någon  kallar sig kommunist, måste denne också vara beredd på att vissa associerar det ordet med folkmord och stalinism. För att undvika liknande jobbigheter kanske han eller hon istället väljer att kalla sig “socialist” eller “marxist”, vilket rent teoretiskt betyder ungefär samma sak, men samtidigt inte är lika “nedsvärtat” med hemska associationer.

## Satsers funktion

Inom språkfilosofin skiljer man mellan olika *typer* av satser. De allra vanligaste typerna är sakpåståenden, värdesatser och frågor.

**Sakpåståenden** är de satser som försöker beskriva hur något rent faktiskt är. Dessa satser är informativa, alltid sanna eller falska, och förmedlar “rena fakta”. Detta innebär att ett sakpåstående alltid kan kontrolleras och jämföras med verkligheten.

>*Exempel på sanna sakpåståenden:*
>> “Stockholm är Sveriges huvudstad.”   
>> “TV-programmet Idol sänds på tv4.”

>*Exempel på falska sakpåståenden:*
>> “Sveriges konung heter Bertil.”   
>> “Andra världskriget började 1936.”

Ibland vill man dock kunna uttrycka sakpåståenden utan att på förhand veta om det man påstår är helt sant eller inte. Ofta lägger vi i dessa fall till sådant som “jag tror” eller “jag antar”. Men fortfarande är det sakpåståenden vi uttrycker.  
  
Viktigt att komma ihåg är också att *olika* satser kan uttrycka *samma* påstående. Satsen ”Stockholm är Sveriges huvudstad” och satsen ”Sveriges huvudstad är Stockholm” är förvisso *två olika satser* men de uttrycker likväl *ett och samma påstående*. 

**Värdesatser** är de satser där man på ett eller annat sätt *värderar* något. Då man uttrycker påståenden (eller uppmaningar) som beskriver något i termer av bra, dåligt, gott, ont, fel, rätt, fult, snyggt, osv.

1. *Expressiva* värdesatser är satser där man uttrycker en åsikt eller en känsla inför något. Exempelvis: “Peter är snäll”.  

2. *Preskriptiva* värdesatser är satser där man uppmanar eller befaller ett visst beteende. Exempelvis “Man bör inte döda” eller “stäng dörren när du går”.  

Värdesatser ses vanligen inom filosofin inte som en viss typ av sakpåstående, utan som en *helt annan kategori*. Sakpåståenden antar vi är falska eller sanna. Men värdesatser är något knepigare. Dessa bör kanske snarast ses som *rimliga* eller *orimliga*. Att det är fel att slå barn är inte ett fakta utan någonting vi kommer fram till då vi resonerar kring vilka värden vi vill knyta till en god barnuppfostran. Ser vi exempelvis till fakta kring vad våld gör mot barnet och dess psyke räcker inte detta för att alla ska se våldet som orätt. Vi måste också bestämma oss för att denna effekt av våldet är något *vi inte önskar* (värde).

Om vi tar ett enklare och mindre brännande exempel, så som huruvida gröt är gott eller ej, blir det tämligen absurt om vi skulle påstå att någon ljög när denne uttryckte “gröt är äckligt” bara för att vi själva inte håller med. Om jag gillar gröt och någon annan inte gillar gröt, kan vi aldrig lösa denna tvist genom att “gå ut i världen och se efter”. Att gröt är gott handlar därför inte om sant eller falskt. Om någon istället skulle påstå “Sand är gott”, skulle vi dock utifrån sandkornens fysiska kvalité och vår kunskap om mänskligt smaksinne anta att personen ifråga skojade. Detta eftersom det verkar *helt orimligt*.

Märk väl att ett sakpåstående kan *handla om* ett värdepåstående. Ett exempel på detta är “Pelle tycker att Arsenal är ett dåligt fotbollslag”. En sådan sats kan vi lätt kontrollera med verkligheten. Vi kan fråga Pelle vad han tycker om Arsenal.

## Precisering

På samma sätt som ord kan vara vaga och mångtydiga kan också hela satser vara det. Dels om det i satsen ingår mångtydiga eller vaga ord. Dels om satsen själv är mångtydig eller vag.

Ett exempel på en sats som är mångtydig utan att den innehåller mångtydiga ord är: “Jag tycker mer om böcker än Lisa”. Denna sats kan antingen betyda att jag gillar böcker mer än vad Lisa gillar böcker. Eller så betyder den att jag gillar böcker mer än vad jag gillar Lisa.

Om ett *vagt* ord ingår i en sats blir oftast satsen automatiskt vag. Men om en sats innehåller *mångtydiga* ord kan ibland satsens sammanhang  utesluta vissa betydelser av orden. “Jag ska sticka till fotbollsträningen nu” betyder antagligen inte att att man tänker sticka vantar till hela fotbollslaget, det betyder att man är påväg till sin träning.

I de fall där en sats rymmer vagheter och oklarheter kan vi **precisera** satsen. En precisering är här för hela satser vad en definition är för enstaka begrepp (att just definiera kan också vara en *del* av en precisering). Att precisera innebär att man minskar antalet rimliga tolkningar av det man vill säga. Detta gör man genom att i en eller flera efterföljande satser beskriva vad man i den första faktiskt syftar på. 

Precisera bör vi alltså göra då sammanhanget självt inte kan berätta för oss vilken tolkning som är den rimliga. Detta blir inte minst tydligt inom exempelvis politiken. I denna kan väldigt många budskap framstå som oerhört oprecisa. “Alla ska ha rätt till ett värdigt och meningsfullt liv” säger oss inte särskilt mycket om vad personen ifråga faktiskt vill att alla ska ha rätt till. Få människor skulle påstå motsatsen, att människor *inte* har rätt till ett värdigt och meningsfullt liv, och vad exakt ett värdigt och meningsfullt liv är kan man ha väldigt delade meningar om. Därför är det viktigt att vi preciserar detta. 

> *Exempel på möjliga preciseringar av satsen ”Alla ska ha rätt till ett värdigt och meningsfullt liv”:*

> 1. “Alla har rätt till en daglig aktivitet de själva finner mening i.”  

> 2. “Alla har rätt att självförverkliga sig. Att bli den person som de  vill vara.”  
  

Dessa preciseringar kan i sin tur preciseras. För om alla har rätt att självförverkliga sig, hur (och av vem) ska de då ges denna rätt? Och om alla har rätt till dagliga aktiviteter, vad ska då räknas till dessa?

> *Exempel på ytterligare preciseringar:*

> 1. “Med en daglig aktivitet avses ett arbete eller en utbildning. Arbete skall ge en lön och en arbetstid på minst 20 timmar i veckan och utbildning ska ges av professionella pedagoger.”  

> 2. “Staten måste satsa på en fri och gratis utbildning åt alla. En utbildning som inte bara styrs av marknadens behov utan också av individens.”  

Och så här kan vi fortsätta ändå tills vi gett precisering efter precisering, sida efter sida. Färdig är man egentligen först då man lyckats kommunicera det man *verkligen vill* kommunicera.

För vi ska också komma ihåg att missförstånd ofta uppstår därför att vi själva faktiskt inte alltid *uppfattar* att det vi säger innehåller vagheter. Eftersom vi inte allt för sällan är ganska otydliga med vad mer exakt det är *vi talar om*. Och i detta handlar preciseringar också om att skapa så goda förutsättningar som bara möjligt för intressanta diskussioner och givande meningsutbyten där vi inte bara "talar förbi" varandra. 

## En sats mening kräver tolkning

Att definiera ord och precisera satser gör vi som sagt för att skapa tydlighet i vårt språk. Men till vardags behöver vi inte alltid vara så värst tydliga för att göra oss förstådda (vilket enkelt kan kontrasteras mot sådant som både juridik, vetenskap och filosofi). Detta beror på att vi människor ofta är ganska duktiga på att tolka och läsa in underförstådda betydelser. Vår tolkning av satser utgår framförallt ifrån tre saker.

1. Vad vi tror om talarens *intentioner*. Med andra ord, hur vi föreställer oss att talaren tänker när denne yttrar en sats. Vad denne vill, vad denne menar, osv.  

2. I vilket *sammanhang* satsen yttras. Med andra ord, vart, när och hur satsen yttras, osv.  

3. I vilket *språkligt* sammanhang satsen yttras. Med andra ord, vilka andra satser som föregått satsen och vilka som följer efter den, osv.  

Det som händer när vi hör en sats yttras är att vi automatiskt fyller på med mening som från början kanske inte “syns” på ytan.

Om jag är hemma hos en kompis och säger “jag är hungrig”, varpå han svarar “ta vad du vill i kylen”, förstår jag medvetet eller omedvetet att allt inte är inkluderat. Jag förstår att kompisen inte menar att jag kan ta precis vad som helst. Jag tolkar därför automatiskt in en “lista” på saker (och av en viss mängd) som jag tror är helt okej att ta. Detta gör jag utifrån vad jag vet om min kompis och det sammanhang vi befinner oss i. Kanske vet jag att kompisen är fattig, och då tar jag lite mindre, och under inga omständigheter tar jag fram ett gäng tomma kassar, börjar tömma kylen på innehåll och traskar hem med alltihop.  
  
Eftersom vår tolkning alltid är beroende av vad vi tror om talarens intentioner är det viktigt att understryka att detta ibland också kan gå åt helt fel håll. För är vi exempelvis helt övertygade om att en person är  korkad (även om denna faktiskt inte är det) kommer vi också att tolka denna persons yttrade satser som mer korkade än vad de kanske egentligen är. Möjligheten till en rimlig tolkning minskar alltid i takt med bristande kunskap och felaktiga fördomar. 
