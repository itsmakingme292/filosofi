# Inledning

## Det filosofiska samtalet

Samtalet är filosofins främsta verktyg. Det är därför av högsta vikt att vårt filosofiska samtal alltid försöker vara ett vässat sådant. Detta innebär att det filosofiska samtalets tillhörande språk, logik och argumentation både är korrekt, tydligt, sakligt och kreativt. Men också att det förblir lika öppet som kritiskt.  
  
**Korrekt**

därför att vi inte får göra logiska misstag som leder oss på villovägar, eller ta till “fula knep” för att övertyga andra. Målet för filosofi är insikt och kunskap - inget annat.  

**Tydligt**

därför att vi vill att andra ska förstå vad vi säger, lika mycket för vår egen skull som för andras. Och lika mycket när vi tror att vi har rätt, som när vi känner en viss osäkerhet och tillsammans vill bli klokare.
  
**Sakligt**

därför att vi alltid bör hålla oss till det som är relevant för vårt ämne. Och därför att vi aldrig bör bygga våra ståndpunkter på tvivelaktiga antaganden eller ensidiga argument.  

**Kreativt**

därför att det gäller att verkligen tänka till. Dels på de frågor vi ställs inför, dels hur vi ska angripa dem och dels hur vi ska formulera möjliga svar. Att uttrycka det man egentligen menar kan vara klurigt och kräver att man ständigt hittar nya vägar att säga det på.

**Öppet**

därför att vi måste kunna ta till oss andras åsikter och vara beredda på att *ompröva* våra egna. Det filosofiska samtalet är inte en debatt där man vägrar förflytta sig en millimeter. Det filosofiska samtalet bygger på en *prövande attityd* där vi bollar med tankar och idéer - fram och tillbaka.  

**Kritiskt**

därför att vi inte bara kan “sitta och vara öppna”. Vi måste också vara uppmärksamma på de eventuella brister som kan ligga i ett resonemang. God kritik är dock inte per definition negativ. Kritik kan lika gärna vara positiv. Men kritik innebär alltid att vi avkräver den som tror eller tycker något på *goda anledningar*. Att vi ställer relevanta frågor och att vi granskar både den andres *och våra egna* föreställningar.

## Kort om namnet på detta delmoment

**Språkfilosofi** handlar om hur vi överhuvudtaget kan kommunicera något via våra läten och symboler, **logik** handlar om hur vi överhuvudtaget kan föra ett giltigt resonemang utifrån en viss information vi besitter och **argumentation** handlar om att föra dessa båda samman i syfte att övertyga andra om våra “egna” teorier, tankar och idéer.

Att detta första “riktiga” delmoment går under namnet “språk, logik och argumentation” är därför ingen slump. Dessa hänger för det första samman och ger varandra näring och för det andra är det utifrån dessa varje god filosof måste utgå.

Det sagt kommer detta moment bara skrapa på ytan. Språk, logik och argumentation är inga små potatisar. Det allra viktigaste jag vill att ni får med er från detta moment är en viss känsla för filosofisk noggrannhet och en ständig nyfikenhet på *vad som egentligen “menas”*. Inte minst vill jag ge er en användbar filosofisk verktygslåda som gör er bättre rustade att ta er an framtida frågor, såväl inom filosofin, som utanför.
