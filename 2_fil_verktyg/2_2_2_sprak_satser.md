# Språk: Satser

## Satsers funktion

Inom språkfilosofin skiljer man mellan olika *typer* av satser. De allra vanligaste typerna är _sakpåståenden_, _värdepåståenden_ och _frågor_.

**Sakpåståenden** (eller *deskriptiva* satser) är de satser som försöker beskriva hur något rent faktiskt är. Dessa satser är informativa, neutralt konstaterande, förmedlar “rena fakta” och är alltid sanna eller falska. Vilket innebär att sakpåståenden alltid kan kontrolleras och jämföras med verkligheten (åtminstone i princip, vissa saker är givetvis svårare att kontrollera än andra).

> *Exempel på sanna sakpåståenden:*
> > “Stockholm är Sveriges huvudstad.”   
> > “TV-programmet Idol sänds på tv4.”
>
> *Exempel på falska sakpåståenden:*
> > “Sveriges konung heter Bertil.”   
> > “Andra världskriget började 1936.”

Ibland uttrycker vi sakpåståenden utan att på förhand veta om det vi påstår är sant eller inte. Ofta lägger vi i sådana fall till "brasklappar" så som “jag tror” eller “jag antar” – men det är likväl sakpåståenden vi uttrycker. Det är alltså inte att vi _vet_ att en sats är sann som gör satsen till ett sakpåstående, utan att vi med satsen _påstår_ något som _måste_ vara sant _eller_ falskt.

<!--Låt säga att vi har en låda som ingen hittills kunnat öppna och att det i denna låda möjligen finns ett antal föremål. Alla påståenden om denna lådas innehåll är sakpåståenden även om vi aldrig kommer att kunna öppna lådan och se efter.  -->

Tänk även på att *olika* satser kan uttrycka *samma* påstående. Satsen ”Stockholm är Sveriges huvudstad” och satsen ”Sveriges huvudstad är Stockholm” är *två olika satser* men de uttrycker likväl *ett och samma påstående*. 

**Värdepåståenden** är de satser där man på ett eller annat sätt *värderar* något. Då man uttrycker påståenden (eller uppmaningar) som beskriver något i termer av bra, dåligt, gott, ont, fel, rätt, fult, snyggt, osv.

1. *Expressiva* värdepåståenden är satser där man uttrycker en åsikt eller en känsla inför något. Exempelvis “Anna är snäll” eller "Det är skönt med soligt väder".  

2. *Preskriptiva* värdepåståenden är satser där man uppmanar eller föreskriver ett visst beteende (dessa kallas ibland även för _normativa_ påståenden). Exempelvis “Man bör inte döda” eller “Stäng alltid dörren när du går”.  

Värdepåståenden ses vanligen inte som en viss typ av sakpåstående, utan som en *helt egen kategori*. Sakpåståenden är, åtminstone i princip, falska eller sanna, men värdepåståenden är något knepigare. Dessa är snarare *rimliga* eller *orimliga*. 

Om vi exempelvis påstår att barnaga är fel är detta förvisso ett mycket giltigt påstående, men det är likväl inte ett sakpåstående utan ett värdepåstående. Att det är _fel_ att slå barn är _mycket_ *rimligt* men _inte ett faktum_. Barnaga är fel därför att vi utrett vad en god barnuppfostran _bör_ innebära. Fakta så som vad våld gör mot barns psykiska välmående räcker inte för att vi, per automatik, ska se våldet som _orätt_. Vi måste också _bestämma oss_ för att denna effekt av våldet är något *vi inte önskar*. Vi måste tillskriva dessa fakta ett visst _värde_ (mer om detta i momentet "Moralfilosofi"). 

Poängen med att använda ett sådant uppenbart hemskt och vidrigt exempel som barnaga är att ett sådant exempel med all önskvärd tydlighet visar att det _alltid_ är ett tankefel att sammanblanda värdepåståenden med sakpåståenden. Bara för att ett visst värde känns givet och självklart förvandlas det inte till ett fakta.

Tar vi ett enklare och mindre brännande exempel, så som huruvida gröt är gott eller inte, vore det absurt om vi påstod att en person som säger “gröt är äckligt” talar osant bara för att vi själva inte håller med. Om jag gillar gröt och någon annan inte gillar gröt, kan vi aldrig lösa denna tvist genom att "kolla upp fakta". Att gröt är gott handlar därför inte om sant eller falskt. Om någon istället påstod att “sand är gott”, skulle vi däremot utifrån vad vi vet om sandkorns fysiska kvalité och mänskligt smaksinne kunna _förmoda_ att personen ifråga skojade. Detta eftersom ett sådant uttalande verkar *helt orimligt*.

Märk väl att ett sakpåstående kan *handla om* ett värdepåstående. Ett exempel på detta är påståendet “Pelle tycker att Arsenal är ett dåligt fotbollslag”. Ett sådant påstående kan vi lätt kontrollera med verkligheten. Vi kan fråga Pelle vad han tycker om Arsenal. Men det är inte huruvida Arsenal är dåliga eller inte vi i så fall kontrollerar, endast Pelles åsikt i frågan.

## Precisering

På samma sätt som ord kan vara vaga och mångtydiga kan också hela satser vara det. Dels om det i satsen ingår mångtydiga eller vaga ord. Dels om satsen själv är mångtydig eller vag.

Ett exempel på en sats som är mångtydig utan att den innehåller mångtydiga ord är: “Jag tycker mer om böcker än Lisa”. Denna sats kan antingen betyda att jag gillar böcker mer än vad Lisa gillar böcker. Eller så betyder den att jag gillar böcker mer än vad jag gillar Lisa.

Om ett *vagt* ord ingår i en sats blir oftast satsen automatiskt vag. Men om en sats innehåller *mångtydiga* ord kan ibland satsens sammanhang  utesluta vissa betydelser av orden. “Jag ska sticka till fotbollsträningen nu” betyder antagligen inte att att man tänker sticka vantar till hela fotbollslaget, det betyder att man är påväg till sin träning.

I de fall där en sats rymmer vagheter och oklarheter kan vi **precisera** satsen. En precisering är här för _hela satser_ vad en definition är för enstaka begrepp (att definiera ord kan också vara en *del* av en precisering). Att precisera innebär att man _minskar antalet rimliga tolkningar_ av det man vill säga. Att man skapar ett så litet utrymme som möjligt för feltolkningar. Detta genom att i en eller flera efterföljande satser beskriva vad man i den första satsen faktiskt syftar på. 

Precisera bör vi alltså göra då sammanhanget självt inte kan berätta för oss vilken tolkning som är den rimliga. Beroende på vilken typ av samtal det handlar om är det givetvis olika uppenbart när en precisering krävs och inte. Olika sammanhang ger den vi talar med olika "ledtrådar" för vår avsedda mening, men det är allt som oftast bättre att vara övertydlig än vag. Ett exempel på en typ av samtal som nästan aldrig mår dåligt av extra tydlighet är det filosofiska. Ett annat exempel är det politiska. Det politiska samtalet är inte minst ett där oprecisa påståenden kan vara extra problematiska och där man kanske allt för ofta, trots detta, hör just sådana. 

Låt säga att en politiker i sin valkampanj uttrycker påståendet: “Alla ska ha rätt till ett värdigt och meningsfullt liv”. Detta påstående säger egentligen inte särskilt mycket om vad personen ifråga _faktiskt vill_ att alla *ska ha rätt till*. Få skulle nog påstå motsatsen: att människor *inte* har rätt till ett värdigt och meningsfullt liv. Men vad exakt ett _värdigt_ och _meningsfullt_ liv innebär kan vi ha mycket delade meningar om. Det är därför viktigt att vi preciserar sådant som detta.

> *Exempel på möjliga preciseringar av satsen: ”Alla ska ha rätt till ett värdigt och meningsfullt liv”:*
> 
> > “Alla har rätt till en daglig aktivitet de själva finner mening i.”  
>
> > “Alla har rätt att självförverkliga sig. Att bli den person som de vill vara.”  

Dessa preciseringar kan i sin tur preciseras. För om alla har rätt att självförverkliga sig, hur (och av vem) ska de då ges denna rätt? Och om alla har rätt till dagliga aktiviteter, vad ska i så fall räknas till dessa?

> *Exempel på ytterligare preciseringar:*
> 
> > “Med en daglig aktivitet avses ett arbete eller en utbildning. Arbete skall ge en lön och en arbetstid på minst 20 timmar i veckan och utbildning ska ges av professionella pedagoger.”  
> 
> > “Staten måste satsa på en fri och gratis utbildning åt alla. En utbildning som inte bara styrs av marknadens behov utan också av individens.”  

Och så här kan vi fortsätta ändå tills vi gett precisering efter precisering, sida efter sida. Färdig är man egentligen först då man lyckats kommunicera det man *verkligen vill* kommunicera.

Vi ska också komma ihåg att missförstånd ofta uppstår därför att vi själva inte alltid *uppfattar* att det vi säger faktiskt innehåller vagheter. Vi är oftare än vad vi tror ganska otydliga med vad det mer exakt är *vi menar*. I detta handlar preciseringar om att skapa så goda förutsättningar som bara möjligt för intressanta diskussioner och givande meningsutbyten. Om att skapa samtal där vi inte talar *förbi* varandra, utan alltid *med*. 

## En sats mening kräver tolkning

Att definiera ord och precisera satser gör vi – som sagt – för att skapa tydlighet i vårt språk. Men till vardags behöver vi inte alltid vara så värst tydliga för att göra oss förstådda (vilket enkelt kan kontrasteras mot sådant som både juridik, vetenskap och filosofi). Detta beror på att vi människor ofta är ganska duktiga på att tolka och läsa in underförstådda betydelser. Vår tolkning av satser utgår framförallt ifrån tre saker.

1. Vår _föreställning av talaren_. Vad vi tror om talarens *intentioner*. Hur vi föreställer oss att denne tänker när denne yttrar en sats, vad denne vill och menar med det denne säger, osv. I en diskussion är det oftast lättare att förstå vad en vän vill säga än vad det är att förstå en främling. 

2. I vilket _socialt_ (och eventuellt _medialt_) *sammanhang* satsen yttras. Vart, när och hur satsen yttras, vem som är den tänkta mottagaren, osv. Om jag som lärare i ett klassrum till mina elever säger "nu ska vi göra något roligt" betyder det förmodligen en helt annan sak än om jag som privatperson på en fest yttrar samma sats till mina vänner. 

3. I vilket *språkligt* sammanhang satsen yttras. Vilka andra satser som föregår och efterföljer satsen, vilka språkliga konventioner som används och sättet man som talare använder språket på. Att höra eller läsa satser utanför sitt språkliga sammanhang skapar ofta problem. Detta kort och gott eftersom meningen bakom en sats alltid skapas i relation till _vad vi sagt tidigare_, _vad vi säger sen_ och _hur_ vi sagt detta (exempelvis med vilket tonfall). 

Det som händer när vi hör en sats yttras är att vi automatiskt fyller på med mening som från början inte *direkt* ryms inom satsen. Vad vi tänker om den avsedda meningen skiftar därför beroende på vad vi vet om ovanstående punkter. 

<!--Det är också därför det kan vara svårt att förstå en sats som ryckts ur sitt sammanhang. -->

Om jag är hemma hos en kompis och säger “jag är hungrig”, varpå han svarar “ta vad du vill i kylen”, förstår jag medvetet eller omedvetet att allt inte är inkluderat. Jag förstår att kompisen inte menar att jag kan ta precis vad som helst. Jag tolkar därför automatiskt in en “lista” på saker (och av en viss mängd) som jag tror är helt okej att ta. Detta gör jag utifrån vad jag vet om min kompis och det sammanhang vi befinner oss i. Kanske vet jag att kompisen är fattig, och då tar jag lite mindre, och under inga omständigheter tar jag fram ett par tomma kassar, börjar tömma kylen på innehåll och traskar hem med kassarna fyllda.
  
Eftersom vår tolkning alltid är beroende av vad vi tror om talarens intentioner och sammanhanget är det viktigt att understryka att detta också rymmer en viss mer negativ problematik. Möjligheten till en rimlig tolkning minskar alltid i takt med bristande kunskap och felaktiga fördomar. Stereotypa bilder av talaren och sammanhanget står alltid i vägen för vår förståelse. Desto mer vi faktiskt vet om dessa, desto större chans är det att vår tolkning är korrekt. Att exempelvis tillskriva vår meningsmotståndare en åsikt som denne faktiskt inte har bidrar sällan till en konstruktiv diskussion.

<!--Tog bort: Är vi exempelvis helt övertygade om att en person är "korkad" (även då denna faktiskt inte är det) kommer vi också att tolka denna persons yttrade satser som mer "korkade" än vad de kanske egentligen är.  -->

## [Frågeformulär]

<iframe src="https://docs.google.com/forms/d/e/1FAIpQLSdKQkfFUhh7pwSPehU1dBoXvCfa6CP_GZdbQOSDuvbZfomz_w/viewform?embedded=true" width="100%" height="1300" frameborder="0" marginheight="0" marginwidth="0">Läser in...</iframe>