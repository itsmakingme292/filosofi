# Logik

## Vad är logik?

De flesta av oss har någon gång använt ordet “logiskt”. Men ofta är det ganska oklart vad vi egentligen menar. Ibland tycks ordet “logiskt” närmast likställas med *det som är förnuftigt*. I denna beskrivning ligger det en _viss_ sanning. För om vi skulle summera logiken är den framförallt: *konsten att resonera korrekt*.

Som filosofisk gren är logiken studiet av regler för slutsatsdragning och principer för tänkandet. Inom logiken undersöker man vilka _typer_ av resonemang som är _giltiga_ och hur ett fullgott resonemang *hänger samman*. Att resonera logiskt är i denna mening att förstå vad som är *möjligt* att säga utifrån en viss information – att förstå vilka slutsatser vi kan dra utifrån det vi tror oss veta.

## Premisser, slutledningar & slutsatser
  
En **slutledning** är ett helt resonemang där flera påståenden eller antaganden kopplas samman för att utvinna “ny” information. Exempelvis: “Om Pelle är en människa och alla människor är dödliga så är också Pelle dödlig.”. **Slutsatsen** är det man till sist kommer fram till. Med andra ord det som blir följden av hela slutledningen. I detta exempel alltså att: Pelle är dödlig (förutsatt att han också är en människa).

En sådan förutsättning, så som “förutsatt att han också är en människa”, kallas för en **premiss**. Premisser är själva utgångspunkterna i ett resonemang: de antaganden eller påståenden som *måste* vara sanna för att slutsatsen ska *kunna* vara sann. Om vi resonerar *korrekt* är därför slutsatsen *alltid* en *konsekvens* av premisserna.

När vi resonerar till vardags är våra premisser ofta outtalade. Ibland därför att vi ser vissa premisser som självklara och ibland därför att vi själva inte är medvetna om vilka premisser som faktiskt ligger till grund för våra resonemang. Denna typ av premisser kallar vi för _dolda_ premisser och dessa skapar inte allt för sällan problem. Inte minst när vi tar helt *felaktiga* premisser för givna eller om vi i ett samtal med varandra utgår från helt *olika* premisser. Inom logiken (och filosofin) är man i regel därför väldigt noggrann med att göra premisser *synliga*. Detta eftersom vi också vill ge andra en rimlig chans att faktiskt förstå _hur_ vi kommer fram till våra slutsatser.

> *Den logiska strukturen i vår slutledning är följande:*
> > *Premiss 1:* Alla människor är dödliga   
> > *Premiss 2:* Pelle är en människa   
> > *Slutsats:* Alltså är Pelle dödlig   

I detta exempel har vi tydligt skrivit ut en premiss som förmodligen lika gärna kan tas för given: premissen att “alla människor är dödliga”. De flesta skulle fortfarande förstå slutledningen om vi bara hade sagt “Om Pelle är människa är han också dödlig”. Alla *vet* redan att ingen människa är odödlig. Värre blir det dock när vi missar att skriva ut premisser som kanske inte är lika självklara. Inte minst är det ofta i de dolda premisserna vi hittar brister i andras och våra egna slutsatser.

> Ett exempel: 
> > "Brottsligheten ökar i Sverige, vi måste minska invandringen" 
> > > 
> > > _Dold premiss 1 _= det finns en koppling mellan invandring och brottslighet 
> > > > Möjlig ifrågasättning: Finns denna koppling tydligt? Och om den finns det: Kanske är det inte just invandringen i sig utan andra faktorer som spelar roll? Exempelvis: brist på integration?
> > > 
> > > _Dold premiss 2_ = om invandring leder till ökad brottslighet är detta ett tillräckligt skäl för att minska invandringen
> > > > Möjlig ifrågasättning: Rätten till asyl är en mänsklig rättighet och vi har ett visst moraliskt ansvar. Och återigen kanske lösningen inte är minskad invandring utan ökad integration? 

Huruvida exempelvis människor faktiskt är dödliga eller ej, eller vilken invandringspolitik vi bör bedriva, är dock inget själva logiken intresserar sig för. Logiken intresserar sig bara för vad som logiskt *kan följa* av ett antal premisser. Exempelvis att Pelle *måste* vara dödlig *om* alla människor är dödliga och han också *är* en människa. Inte om premisserna i sig stämmer överens med verkligheten. Detta är upp till andra kunskapsområden att avgöra.

En slutledning som kan vara sann eller falsk kallas för en *logiskt giltig* eller en *korrekt slutledning*. En slutledning som faller redan på sin bristande logik, alltså innan vi ens behöver jämföra premisserna med verkligheten, kallas för ett *felslut* eller en *logiskt ogiltig slutledning*. En sådan ogiltig slutledning kan förvisso av en *slump* producera en *slutsats* som trots allt är sann – men bara om vi har ”tur”, inte för att vi resonerat  korrekt (och själva *slutledningen* är därav likväl ogiltig). 

> *Exempel på en slutledning som är logiskt giltig, men som lika gärna kan ge oss en osann slutsats:*  
> 
>> *Premiss 1:* Lisa är antingen hemma eller på jobbet.   
>> *Premiss 2:* Lisa är inte på jobbet.   
>> *Slutsats:* Lisa är hemma.

Även om den ovanstående *slutledningen* är riktig och *logiskt giltig* kan fortfarande en eller flera av premisserna vara falska och då kan slutledningen likväl ge oss en *osann* slutsats. Det kan ju exempelvis vara så att Lisa inte alls bara kan vara hemma eller på jobbet, hon kanske också kan vara hos sin kompis Pelle. 

> *Exempel på en slutledning som är logiskt ogiltig, men som ändå kan "råka" producera en sann slutsats*
> 
> > *Premiss 1:* Om någon är en människa så är denne dödlig   
> > *Premiss 2:* Nils är dödlig.   
> > *Slutsats:* Nils är en människa.

Ovanstående är ett bra exempel på det vi kallar *förhastade slutsatser*. Denna slutledning är *ogiltig* eftersom Nils inte alls måste vara en människa enbart därför att han är dödlig. Det finns många exempel på andra dödliga djur – kanske är Nils namnet på någons katt. Premisserna är rimligen sanna och kanske är också slutsatsen ett *sant påstående*, men *slutledningen* är likväl *ogiltig* eftersom slutsatsen inte *följer av premisserna*.

## Deduktion & induktion

Inom logiken skiljer man mellan två olika typer av slutledningar: *deduktiva* och *induktiva*. Deduktiva slutledningar är sådana vi hittills tittat på. Alltså slutledningar där vi utifrån ett antal premisser drar en slutsats (härleder) och på så vis “utvinner ny information”.

**Induktion** handlar istället om att härleda slutsatser från *erfarenheter* genom *generaliseringar*. Om att utgå från ett antal företeelser eller händelser och utifrån dessa dra en *allmän* slutsats om *samtliga* existerande eller *nästkommande* företeelser eller händelser av samma *typ*. Om vi under hela världshistorien exempelvis sett väldigt många vita svanar, men aldrig en enda svart, verkar det rimligt att det bara finns vita svanar. Och om solen gått upp varje dag, ja då går den nog upp imorgon också.

> *Exempel på induktion:*
> > *Iakttagelse:* Jag har träffat många människor i mitt liv, både vettiga och ovettiga, men ingen människa som gillat glass har någonsin varit ovettig.
> 
> > *Slutsats:* Endast vettiga människor gillar glass.

Den uppmärksamme märker dock att det finns något lite lurigt med induktiva resonemang. Ovanstående slutsats är mer uppenbart förhastad, men även slutsatsen att det endast finns vita svanar har visat sig felaktig. Att alla svanar är vita var vad man länge trodde, och vad all erfarenhet sa. Men på 1800-talet upptäckte man att det faktiskt fanns svarta svanar (även om de var få). Och då kan man fråga sig: om nu inte århundrade efter århundrade av erfarenhet av endast vita svanar räckte för att korrekt kunna dra slutsatsen att *alla* svanar är vita, hur mycket erfarenhet är då någonsin tillräckligt?

Detta har ändå sedan 1700-talet varit en stor fråga bland filosofer. Vissa, ganska många rentav, har hävdat att en induktiv slutledning överhuvudtaget inte kan vara logiskt giltig. Detta eftersom det alltid verkar finnas en viss lucka mellan vår erfarenhet om en begränsad mängd företeelser/saker/händelser och vår slutsats om att alla företeelser/saker/händelser av denna sort alltid är på ett visst sätt. Generaliseringar är kort och gott alltid problematiska (inte minst generaliseringar av typen "endast vettiga människor gillar glass).

Samtidigt bygger mycket av vår kunskap på just induktiva slutledningar, och det vore mycket svårt att leva utan dem. Hur skulle det exempelvis se ut om vi antog att solen lika gärna *inte* skulle gå upp imorgon? Vad de flesta filosofer i vart fall *är* överens om är att det inte är *möjligt* eller ens *önskvärt* att helt *sluta tänka induktivt*. Inte minst hade det varit mycket svårt att bedriva vetenskaplig verksamhet om vi inte gav induktiva slutledningar någon form av legitimitet. 
  
Det är här också viktigt att göra en distinktion mellan *det som är sant* och *det som är sannolikt*. Induktion handlar i första hand om det senare. För även om vi inte för all framtid _logiskt_ kan sluta oss till att solen *alltid* kommer att gå upp, verkar det likväl *sannolikt* att den gör det (utifrån vår erfarenhet). 
  
Att induktion har en svagare logisk grund än deduktion beror helt enkelt på att det inte finns någon *nödvändighet* i induktiva resonemang. Dessa är i slutändan alltid temporära ”gissningar” – om än mer eller mindre *kvalificerade* (vetenskapens gissningar verkar åtminstone säkrare än mannen på gatans). Induktiva resonemang är till skillnad från deduktiva resonemang (där slutsatsen är en *direkt konsekvens* av premisserna) alltså en fråga om *grad*. Något kan vara mycket eller lite sannolikt, men aldrig hundra procent säkert. 

<!--Möjligheten att vi dragit en felaktig induktiv slutsats är aldrig långt borta. -->


## Implicit & explicit

Ett **implicit** påstående är ett påstående som *logiskt följer* _av_ ett annat påstående. Det vi påstår implicit är allt det som vi *indirekt* säger. Om jag exempelvis påstår att min favoritfärg är röd påstår jag också *implicit* att min favoritfärg *inte är grön*. Att min favoritfärg inte är grön är en *logisk konsekvens* av att min favoritfärg är röd – och därför vad jag _också_ påstår _indirekt_ (även om jag _i ord_ inte säger just det). Ett **explicit** påstående är tvärtom det som vi _ordagrant_ yttrar. Alltså i detta fall endast det direkta påståendet: ”Min favoritfärg är röd”.

<!--Tog bort denna: (förutsatt premissen att vi, då vi talar om ”favoritfärg”, syftar till *en och endast en färg*.) -->

<!--Tidigare variant: Om ett påstående föreligger **implicit** betyder det att detta påstående “gömmer sig” bakom ett annat påstående och/eller _logiskt följer_ av det vi sagt. Påstår jag att min favoritfärg är röd påstår jag också *implicit* att min favoritfärg *inte är grön* – även om jag i ord inte uttrycker just det. Att min favoritfärg inte är grön är en *logisk konsekvens* av att min favoritfärg är röd. Ett **explicit** påstående är tvärtom det som *uttryckligen* sägs. Det vi _ordagrant_ *yttrar*. Alltså i detta fall: ”Min favoritfärg är röd”.-->

Att se till det implicita är alltid en bra början för kritisk granskning. Om vi talar om den implicita meningen, eller det implicita budskapet, i en bok, film, eller liknande, så frågar vi oss vad som _verkligen_ sägs. Och då vi kritiserar någon i en diskussion gör vi ofta detta lika mycket på grund av det som sagts implicit, som på grund av det som sagts explicit. 

Om en person hävdar att “alla i Sverige måste jobba” kan en annan raskt svara: “så du menar att man inte ska få vara barn, utbilda sig, vara sjukskriven, föräldraledig eller pensionär?”. Vad den den andra personen i ett sådant fall gör är att den utsätter den första för *implikationen* av det som sagts explicit. 

> _Fler exempel på implikation_
> > **Explicit**: Alla borde träna, minst två dagar i veckan
> > **Implicit:** Det är fel av Karin som bor i Haparanda att aldrig träna
> 
> > **Explicit:** Det finns endast en bra TV-serie och det är "Vänner"
> > **Implicit:** TV-serien "Seinfeld" är dålig

Vad gäller det första exemplet leder vårt *explicita* påstående till en stor mängd implicita påståenden eftersom vi med detta påstår att _varje_ person som *inte tränar* gör fel (i vårt exempel antar vi att Karin i Haparanda är en person som existerar och som därtill inte tränar – förlåt Karin om detta inte är sant). Vad gäller det andra exemplet borde vi kanske inte uttryckt oss fullt så tvärsäkert, eftersom vi med detta påstående utesluter möjligheten att det kan finnas andra bra serier.

Ovanstående är goda exempel på varför vi bör vara försiktiga med ord så som "alla", "allt", "alltid", "aldrig", "uteslutande" "endast" och så vidare. Sådana ord riskerar att göra våra påståenden onödigt *kategoriska* (av typen: "svart eller vitt"), vilket lätt kan leda till att vi påstår något som vi inte hade tänkt.
  
Det är här också viktigt att skilja mellan *logisk* implikation och *språklig* implikation. Om någon säger ”Pelle gick till restaurangen” är oftast den *språkliga* implikationen att han *gick dit för att äta*. Detta är den *underförstådda meningen*, som inte uttryckligen sägs (och därmed implikationen). Men denna "underförstådda mening" är inte en *logisk* implikation eftersom det inte finns någon *nödvändighet* i det faktum att han skulle äta. Kanske skulle Pelle bara hälsa på en vän som jobbar där. Den språkliga implikationen är det vi har _anledning att tro_ att någon _menar_. Den logiska implikationen är de implicita påståenden som logiskt _måste följa_ utifrån ett visst explicit påstående. 

<!--(ordet "fett" betyder exempelvis förmodligen olika saker för mormor och hennes barnbarn) -->

En annan viktig distinktion är den mellan  implicit logisk och "implicit" *psykologiskt*. Inom psykologin betyder "implicit" att något (exempelvis en kunskap, eller en föreställning) befinner sig på ett _omedvetet plan_ i vårt psyke. Givetvis är vi ofta omedvetna om de logiska implikationerna av det vi säger och det är ofta just detta som skapar problem. Men huruvida vi är *omedvetna* eller inte spelar ingen _logisk_ roll. Logiken intresserar sig, återigen, endast för det som är en *logisk konsekvens* av det vi sagt.

Den _logiska_ implikationen av det vi påstår är alltså alla ytterligare påståenden vi _också_ måste hålla med om – så länge vi inte vill förkasta eller modifiera det vi explicit har sagt. Med andra ord: de påståenden vi måste acceptera för att _inte tala motsägelsefullt_. 

Det är inte minst med anledning av detta som det är viktigt att vi *preciserar* det vi säger (se [precisering](2_2_2_sprak_satser.md#Precisering)). 

<!--Skriva mer ovanstående? Eller få in det någon annanstans? -->


## Korrelation & kausalitet

**Kausalitet** är ett finare ord för orsakssamband: en kedja eller serie av orsak och verkan. Ett enkelt sätt att beskriva orsak och verkan är att vi föreställer oss att vi spelar biljard. När vi håller i biljardkön och för den framåt mot den vita biljardbollen *orsakar* vi att biljardkön stöter mot den vita bollen och när denna sedan börjar rulla framåt är detta vår *verkan*. Men vi sätter också igång en större kausal _kedja_ (ett händelseförlopp av orsak och verkan). Den vita bollen kommer (förhoppningsvis) i sin tur stöta emot en annan kula som (förhoppningsvis) hamnar i ett hål (verkan). 

<!--När den vita bollen stöter emot en annan kula, är detta en verkan av att biljardkön stöter mot den vita bollen, men det är också en orsak till att en annan kula i sin tur hamnar i ett hål.  -->

Något vi ibland misstar för kausalitet är **korrelation**. Om något korrelerar menar vi att två eller flera saker ofta förekommer samtidigt. Ett exempel på detta kan vara att det ofta regnar på midsommar. Men om det regnar denna dag är det inte därför att vi firar midsommar. Det finns inget hos midsommaren som *orsakar* regn. Brännvinet och sillen upprör förmodligen inga vädergudar. Midsommarregnet handlar bara om ett olyckligt sammanträffande. Ett annat exempel är att cancersjuka ofta tappar hår. Detta beror inte på deras *cancer* utan på den *medicinska behandlingen* de får som cancerpatienter (att de ges cellgifter).

Två saker kan alltid eller ofta förekomma samtidigt, men det betyder inte _nödvändigtvis_ att den ena förekomsten orsakar den andra eller vice versa. Ibland kan vi dock upptäcka en korrelation som visar sig ha/vara ett orsakssamband. Det är i stort så här vetenskapen arbetar: denna letar efter korrelationer därför att dessa _potentiellt_ kan vara orsakssamband. I strikt mening kan vi dock aldrig _direkt_ se kausalitet, vi måste _tolka in_ kausalitet. Vetenskap handlar därför alltid om sannolikheter snarare än "rena fakta" och vetenskapen är alltid temporär (bättre "tolkningar" av orsaksamband kan uppkomma längre fram). 

I detta ska vi komma ihåg att det oftast inte bara är ett fåtal saker som korrelerar utan ett stort antal. Vetenskap handlar därför om att försöka isolera olika faktorer/variabler för att verkligen hitta den eller de som _spelar roll_. Ett tydligt exempel på detta är att personer med y-namn (Johnny, Conny, osv) löper större risk att hamna i fängelse. 

* Med lite kritiskt tänkande bör vi komma fram till att det knappast kan vara denna korrelation som i sig är själva kausaliteten. Y-namn orsakar rimligen inte automatiskt brottslighet. Det händer inget magiskt när vi döper ett barn till ett visst namn. 
* Vad vi däremot också vet är att Y-namn även korrelerar med socialgruppstillhörighet (y-namn är typiska arbetarklassnamn) och att detta i sin tur korrelerar med ökad brottsbenägenhet (lite förenklat: har man det sämre är man ibland mer benägen att begå brott). 
* Därtill kan vi tänka oss ytterligare faktorer, så som att personer med y-namn kanske möter vissa fördomar och att dessa fördomar formar deras person eller att de kanske rentav inte får en lika rättvis rättegång (obs detta är ett exempel, huruvida det är så har man inte riktigt forskat tillräckligt på).

När man upptäckt en korrelation som verkar vara ett orsakssamband måste man vidare avgöra i vilken **riktning** denna går. Exempelvis: om vi kan se att positiva människor generellt tillhör de som lyckats bättre på arbetsmarknaden, är det *för att de är positiva* som de lyckas, eller är det snarare så att de *blivit positiva av* att lyckas? . 

Ett annat vanligt misstag kring orsakssambands riktning är när man felaktigt tror att den går åt båda håll. Men bara för att en första sak orsakar en andra betyder det inte att den andra också orsakar den första.

> *Exempel på korrekt riktning:*
>
> > *Premiss 1:* Om det åskar så regnar det.   
> > *Premiss 2:* Det åskar.   
> > *Slutsats:* Det regnar.
>
> *Exempel på felaktig riktning:*
>
> > *Premiss 1:* Om det åskar så regnar det.   
> > *Premiss 2:* Det regnar.   
> > *Slutsats:* Det åskar.

## [Frågeformulär] 

<iframe src="https://docs.google.com/forms/d/1UzeeFJW5tZ64oDEqpsTvIKBClzocelv8ckYURqFUbSs/viewform?embedded=true" width="100%" height="1300" frameborder="0" marginheight="0" marginwidth="0">Läser in...</iframe>