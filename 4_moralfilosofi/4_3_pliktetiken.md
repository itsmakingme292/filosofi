# Kantiansk pliktetik
## Plikten framför allt!
Alla former av pliktetik handlar om att det, på ett eller annat sätt, går att finna allmängiltiga *regler* som ingen människa bör bryta mot.<!-- Dessa regler gäller för alla och i alla liknande situationer.--> Att vara moralisk är för en pliktetiker att agera på grund av plikt: att handla utifrån det vi har en *skyldighet att göra*, för eller mot, *andra människor* likväl som, för eller mot, *oss själva*. 

Man kan finna pliktetiska drag i mycket av vår ”vardagsmoral” och inte minst i våra religioner. Men den pliktetik vi nu ska fokusera på är den tyska filosofen Immanuel Kants (1724-1804) variant. Detta eftersom det först är här vi får en någorlunda stabil filosofisk grund för pliktetiskt tänkande och därför att Kant fortfarande är den mest tongivande *pliktetikern* i moralfilosofiska sammanhang. 

## Endast viljan kan vara god
<!---Endast viljan kan vara god: plikten som det enda motivet-->

För Kant är det viktigt att först utreda när en människa förtjänar att prisas för sina handlingar. I detta kommer han fram till att det är *motivet bakom* våra handlingar som också måste utgöra nyckeln till moralen. För om det vore så att en människa skulle kunna *göra rätt*, även då denne *inte* handlade *för att det var rätt*, skulle även de mest sluga och egoistiska av människor kunna kallas moraliska (eller åtminstone deras handlingar).

För Kant är det alltså själva *intentionen* (avsikten) som ger våra handlingar dess värde. Hur gott jag än *uppfattas* handla har jag inte handlat gott förrän jag åsidosatt mina egna böjelser och intressen till förmån för *plikten*. Inget annat än att handla *för* plikten är moraliskt gott. Det är också av denna anledning vi kan skilja mellan att handla *på grund av plikten* och att handla *i enlighet med plikten*.

Om jag för ett barn till världen är det min plikt att ta hand om det. Inte för att det gynnar mig eller barnet på olika sätt, utan därför att jag inser att detta, och endast detta, är möjligt så som det rätta. Om jag besöker min döende vän ska jag inte göra det av medlidande eller för att jag vill uppfattas som en god vän, jag ska göra det för att det är min *plikt*. Gör jag till synes ”goda handlingar” av ”fel anledningar” kan jag förvisso fortfarande handla *i enlighet* med plikten, men inte *på grund av den*. 

**Kommentar:** Detta innebär inte att vi måste vara känslokalla, men det innebär att vårt slutgiltiga motiv alltid måste vara plikten. Det är inget problem att ha känslor som går ihop med vårt beslut att handla pliktenligt, men det får inte vara dessa som *gör* att vi "råkar" agera pliktenligt.
 
<!--Om vi endast handlar i _enlighet_ med plikten men pga av[…] är vi inte autonoma (i kants bemärkelse) utan "slavar" under yttre motiv, så som exempelvis att bli uppfattad som en "god människa" -->

Det moraliska värdet hos en handling kan aldrig finnas *utanför den* utan endast *inom den*. Viljan att göra *det rätta* är *den goda viljan* och *endast viljan kan vara verkligt god*. En god vilja är, för Kant, aldrig god på grund av det denna vilja uppnår, en god vilja är alltid god *i sig själv*. Den moraliskt rätta handlingen behöver inget yttre mål där den hämtar sitt värde. Den rätta handlingen är värdefull i sig själv, inte som ett medel, utan endast som ett mål. Jag bör aldrig vara ärlig enbart därför att jag vill behålla mina vänner. Att handla moraliskt är att välja ärligheten *för dess egen skull*. Om ärligheten endast är värdefull som ett medel för att behålla vänner, så kommer ärligheten att tappa sitt moraliska värde i samma stund som våra vänner stannar *ändå*.

Det som är rätt är därmed alltid rätt *i sig självt* och aldrig på grund av temporära nycker, begär, känslor eller situationsbundna konsekvenser (yttre motiv). Att fullfölja sin plikt är kort och gott *det enda moraliskt värdefulla motivet* för en handling. Att handla av plikt är alltid det absolut rätta, oavsett vilka effekter detta kan tänkas få i en specifik situation. Eller som Kant själv uttrycker det: Även om vi genom vår goda vilja inte *uppnår* något av värde, ja, till och med om vår goda vilja medför katastrofala konsekvenser, kommer likväl vår goda vilja att ”skina som en juvel” *helt för sin egen skull*.

Men vad är då denna plikt?

## Det kategoriska imperativet 
Vad som är en plikt avgörs enligt Kant av själva *universaliserbarheten* hos våra handlingar. Med detta menas att plikten alltid måste vara en regel av en sådan typ att den inte bara *kan* utan också *bör* göras *allmängiltig* (gälla alla). I detta formulerar Kant det *kategoriska imperativet* (den allmänna princip utifrån vilken vi avgör vad som är en plikt och ej):
<!---I detta formulerar Kant den princip han benämner "det *kategoriska imperativet*" (den *allmänna* princip utifrån vilken vi avgör vad som är en plikt och ej). --> 

> "Handla endast efter den regel som du skulle vilja upphöja till allmän lag.” (KI)

Ordet imperativ betyder ”en sats som talar om hur vi bör handla”. Att imperativet ifråga är *kategoriskt* betyder i sin tur att det är *ovillkorat*: att det kategoriska imperativet gäller *oavsett* specifik situation och individ. Motsatsen till ett kategoriskt imperativ är ett *hypotetiskt imperativ* och ett sådant har istället formen: ”om du vill uppnå x gör y”. 

"Allmän lag” betyder varken juridisk lag eller en social norm utan ”moralisk lag”. Att ”vilja upphöja” en regel till en sådan lag betyder att man också måste önska att *andra ska följa denna regel*. Detta innebär att vi inte kan göra undantag för oss själva. Om jag väljer att stjäla mat på grund av att jag inte har pengar måste jag också vilja att andra människor ska stjäla mat då de inte har några pengar. Om jag inte vill detta, handlar jag motsägelsefullt och omoraliskt, då den underliggande regeln för min handling förlorar sin universaliserbarhet.

Kants kategoriska imperativ har, åtminstone på ytan, en del gemensamt med den kristna gyllene regeln: ”Allt vad ni vill att människorna skall göra för er, det skall ni också göra för dem”. Men även om man kan skönja en viss inspiration från detta håll kan man långt ifrån likställa de två imperativen. Det kristna imperativet är inte minst mer egocentriskt. För varför ska jag behandla alla andra som just *jag* vill bli behandlad? Kanske gillar jag att bli behandlad på ett sätt som andra inte alls uppskattar? Kants kategoriska imperativ handlar därför inte om hur *jag* skulle vilja bli behandlad utan huruvida min handling bär på något *allmängiltigt*. Med andra ord: om min handling kan bilda en regel det vore *rätt för alla att följa*. 

Detta ska dock inte sammanblandas med den typ av underliggande principer vi till exempel utgår ifrån då vi i början av dagen väljer mellan en vit eller en svart t-shirt. Att jag väljer en vit t-shirt framför en svart innebär inte att jag måste vilja att *alla andra* ska utgå ifrån en regel så som: ”jag passar bättre i vitt”. För att något ska vara av moralisk vikt måste antingen det ena eller det andra alternativet vara en moralisk skyldighet. Men eftersom den underliggande regeln i detta fall inte bär på något allmängiltigt, kan jag inte göra handlingen till en plikt. Att bära en vit eller en svart t-shirt har kort och gott *ingen moralisk betydelse* och således är valet moraliskt *neutralt*.

<!---TIDIGARE FORMULERING: Detta ska dock inte sammanblandas med den typ av underliggande principer vi exempelvis utgår ifrån då vi i början av dagen väljer mellan en vit eller en svart t-shirt. Att jag väljer en vit t-shirt framför en svart innebär inte att jag måste vilja att *alla andra* ska utgå ifrån en regel så som: ”jag passar bättre i vitt”. Denna handling har kort och gott *ingen moralisk betydelse*. Detta eftersom den underliggande regeln inte bär på något allmängiltigt. Således är handlingen att bära en vit t-shirt en *neutral* handling (åtminstone vad gäller moral).-->

Kant säger alltså inte att *alla* våra handlingar måste vara allmängiltiga, det han säger är att de *moraliskt betydelsefulla* måste det. 

En annan viktig punkt att ha i åtanke när vi tänker kring det kategoriska imperativet är att vi kan ha olika plikter gentemot olika personer. Kanske är det en plikt att vara givmild gentemot sina vänner och samtidigt ingen plikt att vara givmild mot sina ovänner? I vart fall är det, enligt Kant, exempelvis inte en plikt att ta hand om andras barn på samma sätt som det är en plikt att ta hand om sina egna. Även om vi har olika barn, och vissa inte har några, så är likväl den underliggande regeln (i detta fallet: "ta hand om dina barn") universaliserbar. 

## Frihet & förnuft
Ett vanligt ”nybörjarmisstag” då man tolkar Kant är att han skulle argumentera för att vi bör följa moraliska regler uppsatta av andra, så som av samhället eller av religion. Tvärtom menar Kant att en handling endast kan kallas moralisk om den är sprungen ur *vår fria vilja* (självbestämmande/autonomi) och *vårt förnuft* (rationaliteten). Rationalitet och autonomin är nämligen själva förutsättningen för moralen. Utan fri vilja och förnuft finns det ingen mening med att tala om moral. Ett träd eller en lampa kan inte ha en moral eftersom de är ”offer” för yttre omständigheter. Vi är därför bara verkligt moraliska då vi handlar utifrån de moraliska lagar *vi satt för oss själva* (eftersom vi annars inte är fria) och via det kategoriska imperativet *måste varje människa själv inse dessa*.

En annan vanlig feltolkning, som hänger samman med ovanstående, är att Kant härmed gör moralen relativ: att det vi individuellt kommer fram till *per automatik* ”blir” rätt. Detta kunde inte vara längre ifrån hans poäng om moralens universella (allmänmänskliga) natur. Att vi ”inser” olika saker vad gäller det moraliskt rätta handlar endast om att vi *kan missta oss*.  För Kant innebär detta, i princip, att vi oundvikligen bör komma fram till samma sak om vi bara tänker *lika länge och väl*. Att vi i realiteten ofta är oense, kan endast skyllas på det faktum att vi minst lika ofta brister i användandet av vårt förnuft.

Kant förutsätter, med andra ord, att vi har en gemensam grund att stå på: att alla mentalt friska människor har samma förmåga till ett förnuftigt tänkande. Det enda rätta motivet bakom en moraliskt riktig handling är därför det motiv som *alla* förnuftiga varelser *kan dela*, eller kanske snarare *måste* dela. Om vi handlar utifrån en verkligt fri vilja, så är vi, enligt Kant, *garanterade* att komma fram till samma moraliska regler.  Det som gör plikten allmänmänsklig är därmed att vi måste komma fram till den *oberoende av våra egna omständigheter*. 

Då vi exempelvis söker njutning agerar vi, enligt Kant, inte fritt, vi agerar tvärtom som ”slavar” under våra egna impulser och böjelser: vi agerar endast utifrån nödvändigheten i vår egen fysiska och psykologiska natur. Fri vilja är motsatsen till denna nödvändighet. Att vara verkligt autonom är att *stå över detta*. En handlingsprincip är endast universaliserbar om vår egen unika situation *inte* ligger till grund för den. Att handla fritt och moraliskt är att gå bortom vår egen ”person (överskrida oss själva) och handla utifrån ett *rent* förnuft. 

## Människan som mål
<!---Människan som ett mål och aldrig som ett medel-->

Att vi kan ha olika plikter i olika typer av relationer beror på att en plikt alltid är en moralisk skyldighet *gentemot en individ* (antingen gentemot en annan människa eller gentemot den egna personen). Av denna anledning ger Kant oss en kompletterande formulering av det kategoriska imperativet, vilken uttrycker en slags miniminivå för vilken typ av plikt vi har gentemot *alla människor*. En slags ”gyllene regel” för hur vi alltid bör *behandla* såväl oss själva som andra individer.

> "Handla så att du *aldrig* behandlar mänskligheten, i såväl din egen som i varje annan person, bara som ett medel utan alltid tillika som ett ändamål"

Med detta menas att vi aldrig får behandla en annan människa som blott ett verktyg för vår egen vilja: att vara etisk är att bejaka den fria viljan och förnuftet, såväl hos sig själv *som hos andra*.  Vi kan kort och gott inte behandla människor så som vi behandlar saker. Att behandla någon som blott ett medel är att inte ge denne något val. Att kort och gott *utnyttja* en människa och ringakta dennes mänsklighet. 

Varje människa har en viss värdighet och måste därför alltid behandlas med en viss respekt – en respekt som aldrig får åsidosättas för andra värden. Detta eftersom varje människa är värdefull i sig själv och inte endast i förhållande till någon annans vilja. Vi bör exempelvis endast vara vänliga mot andra människor därför att deras mänsklighet *kräver det*, inte för att vi vill *få ut något* av det. 

Det är av ovanstående anledning det *inte* är att behandla någon som blott ett medel då vi *ber* om saltet och det är också därför vi vanligen uppfattar ett yttrande så som ”ge mig saltet” som mer otrevligt än ett yttrande så som ”*kan* du du ge mig saltet”. I det första yttrandet finns nämligen ingen antydan om ett subjekt (en individ med fri vilja) som vi ger ett *val*, medan vi i det senare tvärtom ger den andre en *möjlighet* att säga nej.  

## Den konsekventa moralen?
Oavsett vilka plikter vi kommer fram till måste vi tillämpa dessa konsekvent (utan undantag). För Kant är alla plikter _absoluta_: om det är fel att ljuga så är det *alltid* fel att ljuga (moderna pliktetiker har dock tänkt annorlunda, men vi kommer snart till det). Så fort vi börjar resonera på något annat sätt har vi lämnat pliktetiken och hamnat i ett konsekvensetiskt tänkande. Det intressanta för pliktetiken är den underliggande universaliserbara regeln – inget annat. 

<!--Borttaget: Moralen tillåter helt enkelt inga undantag. -->

Detta kan för vissa verka tilltalande, men för de allra flesta verkar det nog som en ganska ”kantig” syn på moralen (ursäkta ordvitsen). 

Det stora problemet med Kant verkar nämligen vara hur man ska hantera vad som verkar vara *högst verkliga* moraliska dilemman. Kant talar lite undflyende om att sådana ej bör uppstå om vi verkligen förstår vad det innebär att vilja upphöja vår handling till allmän lag (då vi genom det kategoriska imperativet universaliserar våra handlingar). Men för det allra flesta tycks exempelvis en lögn, då och då, vara högst *nödvändig*. Inte minst i fallet då en galen mördare frågar oss om i vilken riktning dennes potentiella offer sprungit (vilket är ett faktiskt exempel som Kant använder – och enligt honom är en lögn fel även då). Eller för den delen i fallet då nazisterna kommer knackandes och vi (i mycket god vilja, kan man tycka) valt att gömma judar i vår källare (och därför gärna drar en lögn). 

I verkligheten tycks kort och gott olika plikter hamna i konflikt med varandra. Om en vän berättat något i förtroende och en annan vän frågar oss om detta, står vi då inte inför valet att antingen bryta mot vårt löfte eller att ljuga? Står vi inte då mellan valet att antingen bryta mot plikten att ”alltid hålla löften” och plikten att ”aldrig ljuga”? 

Moderna former av pliktetik har försökt lösa detta problem genom att upprätta någon form av hierarki mellan plikterna (en rangordning av dem). De flesta moderna pliktetiker understryker (till skillnad från Kant) att det alltid kommer uppstå situationer där plikter _kolliderar_ med varandra och att vi därför måste _väga dem mot varandra_. Den pliktetiska moralfilosofen William Ross (1877-1971) menade att vi i sådana situationer _intuitivt_ kommer att förstå vilka plikter som för tillfället står över andra plikter. 

Men frågan är vad denna "intuition" faktiskt baseras på? Om vi inte alltid någonstans hamnar i ett konsekvensetiskt tänkande då vi avgör vilken plikt som ska stå över vilken i en viss situation (antingen medvetet eller omedvetet)? Detta brukar i vart fall vara utilitaristernas kritik av pliktetiken. För om elakartade utomjordingar kommer på besök och hotar att förinta vår planet om vi inte offrar en människa eller två, bör vi då inte göra det? Kanske har vi en plikt att förhindra jordens undergång och förhoppningsvis står denna över plikten att inte döda. Men frågan är likväl _hur_ vi kommer fram till denna rangordning? Om vi har en plikt att förhindra jordens undergång handlar då inte denna plikt om att undvika en viss katastrofal _konsekvens_? 

Likaså kan vi från ett utilitaristiskt håll fråga oss om det verkligen är en moraliskt *neutral* handling att jobba med bistånd och andra ”välgörande” aktiviteter, bara för att sådana handlingar rimligen inte kan upphöjas till allmän moralisk lag? Är inte vissa saker moraliskt *goda* och *rätta* på andra grunder än att de är allmänt förpliktigande? 

<!--Och: finns det överhuvudtaget moraliskt neutrala handlingar? -->

Kanske är det en omöjlighet att någonsin helt kunna bortse från konsekvenser då vi avgör en handlings moraliska värde? 

Vissa moderna pliktetiker öppnar här, till skillnad från Kant, upp för att konsekvenser trots allt har en viss roll att spela, även inom pliktetiken. Men då kan man undra vad vi ska med den pliktetiska teorin till från första början? 

Den stora frågan blir kanske ändå i slutändan om vi anser att moralen *alltid bör* eller *aldrig bör* vara villkorad. Huruvida något är *rätt i sig självt* eller rätt *som ett medel* för något annat. Pliktetikens goda vilja ”skiner som en juvel”, men hur mycket är den egentligen värd? Allt, säger vissa. Inte mycket, säger andra.

<!--BBC history of ideas, Kant's Axe -->

[](https://youtu.be/x_uUEaeqFog)

## [Frågeformulär] 

<iframe src="https://docs.google.com/forms/d/1NENvkauiQAlTVJlfNtw9GzkiMIqr5YOb6KFyOTbIhFc/viewform?embedded=true" width="100%" height="1300" frameborder="0" marginheight="0" marginwidth="0">Läser in...</iframe>