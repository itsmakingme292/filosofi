# Utilitaristisk konsekvensetik <a href="4_moralfilosofi/4_2_utilitarismen_presentation.html" class="presentation" data-featherlight="iframe" data-featherlight-iframe-allowfullscreen="true" data-featherlight-iframe-width="600" data-featherlight-iframe-height="450">Se som presentation <span style="font-size:smaller;"><br>(ersätter <i>inte</i> läsning av texten)</span></a> 

## Konsekvensen framför allt!

I en *konsekvensetik* är det konsekvenserna av en handling som avgör det moraliska värdet hos handlingen ifråga. Vilka avsikter man har med en viss handling spelar mindre roll, det som räknas är själva *effekten*. I detta säger en konsekvensetik att vi alltid ska handla på ett sådant sätt att vår handling *maximerar* det som är gott.

<!--Ändra ovan till?:-->

<!--I en *konsekvensetik* är det *konsekvenserna* som avgör det moraliska värdet hos en handling. Vilka avsikter man har med en viss handling spelar mindre roll, det som i första hand räknas är själva *effekten* av denna handling. -->

<!--eller kanske inte, fick nu bort den gamla konstiga ”av densamma”-formuleringen -->


Exakt vad som är gott, och för vem detta kan, eller ska, vara gott, beror lite på vilken typ av konsekvensetik vi frågar. Den allra vanligaste typen av konsekvensetik är **utilitarismen**. Denna menar att *lycka* är det goda som ska maximeras. Det finns givetvis andra svar på detta, men vi kommer nu att fokusera på det utilitaristiska. 

Att vi börjar vår genomgång av moralfilosofiska skolor med utilitarismen är ingen slump. Utilitarismen är utan tvekan den mest populära teorin bland moralfilosofer. Inte minst eftersom den  är ett sätt att tänka som ger oss en hel *familj* av etiska teorier. Det sagt är den också en teori som på ytan kan verka mycket tilltalande och enkel, men som ganska snabbt visar sig medföra en hel del moralfilosofiska problem vi måste ta ställning till. 

Utilitarismen är kort och gott en bra  utgångspunkt för vår fortsatta färd in i moralfilosofin. 

**Kommentar:** Ordet "utilitarism" kommer av engelskans _utility_ som betyder _nytta_. Det som ska maximeras kan alltså sägas vara "nyttan". Det (enda) som är verkligt nyttigt för utilitarismen är dock lycka (men vi återkommer till detta). 

## Maximering för vem?

En konsekvensetik kan antingen vara *egoistisk*, *altruistisk* eller *universalistisk*. Utilitarismen är det senare.

Att utilitarismen är universalistisk innebär att vi i en etisk handling inte bara bör tänka på oss själva (egoism) men inte heller bara på andra (altruism). En etisk handling är för utilitaristen den handling där vi tänker på *alla* berörda individer (universalism).

Det sagt kan en moralisk handling, i en viss mening, fortfarande vara altruistisk, men den är det i så fall endast för att vi resonerat oss fram till att andra individers intressen/lycka i en viss situation *väger tyngre*. Inte för att vi bara övervägt konsekvenserna för andra individer (och utelämnat oss själva).

> *Den utilitaristiska principen kan alltså formuleras som följande:* 
> > "Handla på ett sådant sätt att din handling producerar den största möjliga ökningen av den totala lyckan i världen."

> *Eller kort och gott:*
> > "Maximera lyckan!"

En ganska vanlig omskrivning av ovanstående är att man ska "öka lyckan för största möjliga antal". Denna omskrivning är dock missvisande eftersom utilitaristen i vissa fall snarare bör välja att öka lyckan *drastiskt* hos ett *fåtal* framför att bara öka den i *mycket liten utsträckning* hos ett *större antal*. Att denna omskrivning är såpass vanlig är inte så konstigt: det handlar om att man vill betona vikten av att alla människors lycka ska finnas med i vår ”beräkning”. Men likväl är det så att det är den *sammanlagda mängden* av lycka som räknas. 

Låt säga att vi har en minoritet som på olika sätt behandlas illa av en majoritet. Denna majoritet får en *viss* begränsad njutning av att trycka ner minoriteten, men minoriteten blir *djupt olycklig*. I ett sådant fall skulle en utilitarist vilja hindra majoriteten från att utöva sin makt över minoriteten. Detta eftersom den stora majoritetens "vinst" inte är större än den lilla minoritetens förlust. Den *totala lyckan* blir kort och gott högre om minoriteten lämnas ifred. Det är av denna anledning också viktigt att komma ihåg att vi i vissa fall bäst maximerar lycka genom att *minimera lidande*. 

## Nyttokalkylen
I föregående exempel gör vi vad man kan kalla för en nyttokalkyl. Vi adderar ihop de positiva effekterna av en handling och subtraherar sedan denna summa med summan av de negativa effekterna av samma handling. 

> (+) Den totala summan av ökad lycka hos de individer som berörs av handlingen.<br>
> (-) Den totala summan av minskad lycka hos de individer som berörs av handlingen.<br>
> (=) Det moraliska värdet hos en handling. <br>

Eftersom vi aldrig på förhand kan *veta* en handlings konsekvenser innebär detta dock att vi också måste räkna på risker och sannolikheter. För utilitaristen är det därför viktigt att tillämpa en **försiktighetsprincip**. Finns det en viss _risk_ att våra handlingar kommer att resultera i stor skada bör vi undvika dem även om det samtidigt finns en _chans_ att de medför viss nytta. 

Utilitarismen säger att vi *bör* ljuga i de fall då lögnen ger bättre konsekvenser än sanningen. Men om vi utgår från försiktighetsprincipen kan upprepade lögner innebära att vi på längre sikt riskerar att förstöra människors tilltro till varandra (ingen tror längre på någon). Således bör vi kanske vara sparsamma med sådant som lögner – även i de fall där den *enskilda* lögnen verkar ge goda konsekvenser. 

Konsekvenser sprider sig som ringar på vattnet. Våra handlingar har helt enkelt *både* omedelbara och mer *långtgående* konsekvenser – och därav krävs det en viss försiktighet. Vi måste alltså inte bara göra en bedömning av spridningen av lycka *mellan individer*, utan också *över tid*. 

**Kommentar:** I vissa mer extrema fall innebär försiktighetsprincipen att vi bör undvika handlingar som potentiellt kan få katastrofala följder _även om sannolikheten för detta är mycket liten_ (kärnkraften skulle kunna vara ett exempel på detta).

## Maximering av vad?

Vi har nu svarat på frågan om för vem vi ska maximera det goda (alla). Vi har också sagt att det är lyckan som i slutändan *utgör* det goda. Men en utilitarism är inte särskilt behjälplig om den inte också säger något mer om hur denna lycka rent konkret ska *vägas*. Inom utilitarismen finns det framförallt två olika svar på detta.

Det ena svaret är det **hedonistiska**. För hedonismen är lycka en fråga om *njutning och frånvaro av lidande*. Om att på ett eller annat sätt "må bra". Lycka är att *uppleva* ett mentalt tillstånd av välbefinnande och att maximera lyckan är att skapa största möjliga mängd av sådana upplevelser. 

Det andra svaret är det **preferentialistiska**. Här ser man istället maximeringen av lycka som en fråga om att *tillgodose individers önskningar* och *intressen*. För preferentialismen handlar alltså maximeringen av lycka om att individer *vill* vissa saker och att vi i våra handlingar kan väga dessa viljor mot varandra och möta de som väger tyngst. 

Både den hedonistiska och den preferentialistiska utilitarismen kommer i många varianter. Ibland kombinerar man också dem för att skapa en tredje hybridvariant. Jag kommer nu att gå igenom de två vanligaste skiljelinjerna inom respektive uppfattning.

### Hedonism: Kvantitet eller kvalité?
Den stora skiljelinjen inom hedonismen kan dras mellan två av de tidigare och mycket betydelsefulla förespråkarna för utilitarismen: Jeremy Bentham (1748-1832) och John Stuart Mill (1806-1873).

För Bentham var frågan om lycka förhållandevis okomplicerad. Lycka handlar om ett välbehag som rent kvantitativt går att mäta, en slags enhet, likt centimeter eller kilo. För Bentham kan man alltså, i både teori och praktik, sätta en siffra på lyckan. Graden av lycka är endast en fråga om mängd och källan till denna lycka är helt och hållet oväsentlig: att spela plockepinn kan vara lika gott som ett läsa poesi. 

Det sätt på vilket vi rent praktiskt kan gå tillväga för att mäta lycka är att vi ser till sådant som lyckans/ njutningens/ välbehagets följande egenskaper:

1. **Intensitet:** Hur kraftfull upplevs känslan?
2. **Varaktighet:** Hur länge känner vi denna? 
3. **Renhet:** Har njutningen några obehagliga inslag eller bieffekter?
4. **Fruktbarhet:** Banar välbehaget *nu* vägen för ytterligare välbehag *framöver*?
5. **Närhet:** Hur länge får vi vänta på att njuta? 
6. **Säkerhet:** Hur stor är risken att handlingen producerar obehag snarare än välbehag?

Benthams kvantitativa syn på lycka reser dock vissa alarmerande frågeställningar. För om nu endast *mängden* njutning spelar roll (och inte *källan* till denna njutning) kan man fråga sig om det i så fall inte vore bäst om vi alla började inta diverse stimulerande droger? Kanske borde samhället rentav satsa stora resurser på att uppfinna någon slags ”lyckomaskin” som kan pumpa oss fulla med njutningsbringande substanser dagligen? Kanske allra helst, och mest effektivt, genom att sprida dessa via kranvattnet? 

<!--blir skillnaden mellan "verklighet" och "illusion" mindre betydelsefull-->

Att många ryggar tillbaka inför tanken på en sådan lyckomaskin säger oss något om att lycka kanske inte *bara* är en fråga om ett *mentalt tillstånd* utan också en fråga om *hur detta tillstånd uppnåtts*. Exakt *vad det är som producerar* vår njutning kanske rentav är *lika viktigt* som njutningen själv?

Detta var åtminstone Mills ståndpunkt. Han fann det högst befängt att endast mängden njutning skulle spela roll. Kort sagt ansåg han att plockepinn inte alls kunde bidra till lycka lika mycket som poesi och att man därmed måste inordna njutning i ”högre” och ”lägre” former. 

För Mill var alltså frågan om lycka inte bara en fråga om kvantitet utan också en fråga om *kvalité*. Någon som upplevt en *högre* lycka kommer alltid att välja denna framför en *lägre*, menade han. Eller för att uttrycka det med hans egna ord: ”bättre vara en olycklig filosof än en lycklig gris”.

Viktigt att komma ihåg är att Mill inte *helt* motsäger Bentham: mängden njutning spelar fortfarande roll, men ursprunget för njutningen och dess *kvalité* måste *också* vägas in. 

Problemet med den kvalitativa hedonismen är dock hur vi mer exakt ska gå tillväga för att kunna rangordna olika former av njutningar i ”högt” och ”lågt”. Inte minst hamnar vi lätt i någon form av "elitism" där vissa människor görs till mer kvalificerade än andra att avgöra en lyckas kvalitéer. Detta innebär inte nödvändigtvis att teorin är fel, men det innebär åtminstone att den är svårare att tillämpa och finna enighet kring. 

### Preferentialism: Det vi vill eller det vi borde vilja?

Oavsett om vi anser att lycka ska jämföras kvantitativt eller också kvalitativt kommer våra "mätningar" alltid att bära på en viss problematik. Det är helt enkelt mycket svårt att med exakta mått uttala sig om människors olika njutningar och därtill väga dessa mot varandra. 

En möjlig lösning på detta problem är **preferentialismen**. Detta eftersom denna  överhuvudtaget inte analyserar lyckan som ett *mentalt tillstånd* utan istället som en samling mer "greppbara" *önskningar* (ordet preferens betyder just: "det som en människa föredrar"). Men denna form av utilitarism reser istället andra typer av frågor.

Det stora problemet är att preferentialismen riskerar att ge vikt åt *fel saker* i vår nyttokalkyl. 

Som människor har vi ofta ganska märkliga preferenser. Preferenser som inte alltid leder till det vi hade hoppats. Vissa jobbar med sådant de hatar för att kunna köpa fina bilar och stora hemmabiosystem. Andra tror att nästa solsemester kommer att rädda deras kärleksrelation. Men inte allt för sällan ger våra önskningar oss inte den konsekvens vi mest av allt söker: vi blir kort sagt inte mycket lyckligare.

<!--Alternativt: Andra tror att nästa solsemester kommer att sätta deras relation på rätsida.-->

Om vi tar exemplet med människors ständiga försök att konsumera sig till lycka visar studier entydigt att detta inte fungerar. På mycket kort sikt kan konsumtionshandlingar ge oss en viss njutning i form av någon slags "kick". Men på lång sikt tenderar dessa effekter att avta, både snabbt och kraftigt. Forskning visar också att sådant som högstatusyrken och hög lön inte har så stor påverkan på vår lyckonivå som man kan tro.

Här kan vi istället ansluta oss till en preferensutilitarism som kanske inte nödvändigtvis handlar om vad människor *uttryckligen säger att de vill*, eller *tror* att de vill, utan snarare handlar om vad det ligger i *deras intresse att vilja* (alltså det de *borde* vilja). När vi anslutit oss till en sådan form av preferentialism kan man dock fråga sig om vi i praktiken skiljer oss särskilt mycket från en kvalitativ *hedonism* (och återigen en sort "elitism"). 

Hursomhelst stöter vi likväl på problem om vi inte ställer *någon form av krav* på människors önskningar. De flesta preferentialister menar därför att vi bör tillmäta önskningar *olika vikt* beroende på i vilken grad dessa önskningar kan sägas vara *rationella*, förnuftiga eller rimliga. Inte minst blir detta tydligt när vi kommer in på moralfilosofiska problem så som tvångsomhändertagande av självmordsbenägna personer. Eller för den delen hur en vuxen person bör förhålla sig till ett barns ofta nyckfulla och kanske inte alltid så rationella vilja. 

Ett annat exempel skulle kunna vara om en lärare väljer att inte undervisa om vissa saker därför att dennes elever uppfattar dessa områden som tråkiga. Att exempelvis välja bort undervisning i Sveriges politiska system kan kanske förefalla rimligt för en elev vid en viss tidpunkt, men denna elev kan likväl bittert ångra detta val längre fram. Därtill skulle läraren om denne tillåter ett sådant val inte kunna ge eleven någon möjlighet att faktiskt kunna uppfylla de i kursplanen uppställda målen för undervisningen. 

Att här hävda att endast *direkt upplevda* eller *explicit uttryckta* intressen skall ges vikt är i längden en ohållbar ståndpunkt. *Framtida önskningar* är möjligen lika viktiga som nutida – *även* om dessa är svårare att veta någonting om. Det är nämligen inte alltid så att vi har en uppfattning om vad som borde ligga i vårt intresse *innan* detta intresse *uppfyllts*. Med andra ord: kanske först när eleven börjar studera vidare blir det uppenbart varför den gamla läraren valde att "tråka ut" henne med ett visst ämnesinnehåll.  

Vilka principer vi bör använda då vi bedömer vad som är en rationell önskning och inte är  givetvis ingen lätt fråga – och inte heller någon vi kommer att lösa här.

<!--Här kan jag göra en koppling till kapitlet som följer-->

<!--se även: min tenta om elevdemokrati. (framtida önskningar vs önskningar just nu)-->

## Riktighetskriterium & beslutsmetod

Utilitarismen ger oss ett på ytan enkelt sätt att avgöra om en handling är rätt eller fel. Men i praktiken är det, som vi nu sett, något svårare. När vi handlar kan vi, som sagt, aldrig på förhand och med säkerhet *veta* vilka konsekvenserna kommer att bli. Av denna anledning skiljer man därför mellan den utilitaristiska principen som ett *riktighetskriterium* och utilitarismen som en *beslutsmetod*. 

Begreppet "riktighetskriterium" syftar till principen för hur man _rent teoretiskt_ avgör om en handling är rätt eller fel. I "grundvarianten" av utilitarismen innebär riktighetskriteriet att *den rätta handlingen alltid producerar den största möjliga mängden (faktisk) lycka*. Beslutsmetoden, alltså _hur vi kommer fram till ett beslut_ i en *konkret situation*, kan dock vara en annan. 

I detta finns det två möjliga huvudpositioner man som utilitarist kan inta. Antingen säger man att den utilitaristiska principen endast bör, eller kan, användas som ett riktighetskriterium, eller så försöker man *omformulera* riktighetskriteriet så att det också kan *fungera som en beslutsmetod*. 

De som intar den **första positionen** menar att det är underordnat *hur* vi kommit fram till den moraliskt rätta handlingen. Det viktiga är *att* vi faktiskt handlar rätt. Vidare, menar man, lämpar det sig inte alltid att *tänka* utilitaristiskt. Utilitarismen är, paradoxalt nog, inte nödvändigtvis den bästa *metoden* för moraliska beslut. Tvärtom riskerar vi att handla mycket dåligt om vi vid varje beslutstillfälle försöker räkna på varenda liten konsekvens – vi är kort sagt inte tillräckligt bra på detta. Denna position öppnar därmed upp för ”vänsterprassel” med övriga moralfilosofier, eftersom andra moralfilosofiska tankesätt eventuellt kan ge oss bättre *metoder* för vårt moraliska handlande. 

Utilitarismen är för dessa utilitarister alltså, på sin höjd, endast ett verktyg för att först *i efterhand* kunna avgöra om en handling var rätt eller fel. Om nu ens det: för inte heller i efterhand är det särskilt lätt att räkna på konsekvenser. Huruvida vi kan veta något om de faktiska konsekvenserna spelar dock ingen roll. Även om det i praktiken är omöjligt att veta om vi handlat (helt) rätt, såväl före som efter, så kan detta i sig inte utgöra någon kritik mot riktighetskriteriet. Riktighetskriteriet handlar endast om vad som _faktiskt_ är rätt eller fel, inte vad vi kan veta om detta. Eller för att ta ett motsvarande exempel: om det är sant att universum är oändligt så är detta sant oberoende av vår förmåga att kunna greppa eller se denna oändlighet. Riktighetskriteriet gäller alltså även om vi *aldrig någonsin kan veta* om en handling varit rätt eller fel. 

De som intar den **andra positionen** menar istället att utilitarismen inte bör förlora sin *praktiska* relevans för våra moraliska beslut och att det faktiskt *går* att utgå ifrån den utilitaristiska principen för att formulera en beslutsmetod.  I denna position talar man istället om att vi bör handla så att vi maximerar den *rationellt förväntade nyttan* (snarare än den "faktiska" nyttan).

Med detta menas att vår beslutsmetod inte kan grunda sig i de konsekvenser som en handling *faktiskt ger* (återigen: dessa kan vi aldrig vara helt säkra på). Vår beslutsmetod kan endast grunda sig i de konsekvenser som vi *tror* att vår handling kommer att ge. Att vår beräkning av den förväntade nyttan måste vara *rationell* innebär dock att vi alltid måste göra en viss *ansträngning* i det beslutsunderlag vi skapar oss: vi kan inte bara gissa "hejvilt" och "handla på en höft". Att förvänta sig osannolika konsekvenser räcker kort sagt inte – våra förväntningar måste vara rimliga/sannolika. 

I denna version av utilitarismen menar man därtill att vi inte bör skilja mellan hur vi formulerar vår beslutsmetod och hur vi formulerar vårt riktighetskriterium. Anledningen till detta är att vi annars riskerar att få problem med frågan om klander- och prisvärdighet. Ett exempel som gör detta tydligt är om man av *misstag* råkar utföra en värdefull handling. I en sådan situation bör man rimligen inte prisas (få beröm) för sin handling – hur goda konsekvenser handlingen än _faktiskt_ fört med sig. 

> _Tänk dig följande scenario_: 
> 
> Det är fredag och jag ska på en fest hos en bekant. Tidigare under dagen har jag erbjudit en nära vän att följa med. Denna vän ringer nu och frågar vilken tid som gäller. Jag har av oklar anledning inte längre någon större lust att ta med mig min vän, så jag ljuger och säger att jag bestämt mig för att inte gå. Min vän, som själv inte känner personen som har festen, väljer nu därför att "också" stanna hemma. Detta visar sig vara oerhört tur eftersom min väns mamma just denna kväll drabbas av en stroke och min vän (som är den enda hemma tillsammans med mamman) kan ringa efter ambulans. 

I detta exempel har min handling förvisso producerat goda konsekvenser, men jag har likväl inte handlat *för* att jag *förväntade* mig dessa konsekvenser. Av denna anledning kan jag inte heller ta på mig någon större ära för det som inträffat – hur *tur det än var* att jag gjorde som jag gjorde. 

Utgår vi utifrån denna form av utilitarism kan vi alltså formulera vårt riktighetskriterium och vår beslutsmetod på ett och samma sätt:

> "Handla på ett sådant sätt att din handling producerar den största möjliga *rationellt förväntade* ökningen av den totala lyckan i världen."


## Medel & mål: Svaghet eller styrka?

Lycka är, enligt utilitarismen, det enda (slut)målet som vi alla kan komma överens om. Lycka är inte något gott för att det ger upphov/leder till något annat – lycka är något *gott i sig självt*. Alla strävar efter lycka och alla vill ha lycka i sina liv. Oavsett hur vi mer exakt definierar lycka verkar detta likväl otvivelaktigt sant. Således måste också allt annat endast tjäna som olika *medel* för att i slutändan uppnå en maximering av denna lycka.

För anhängare av utilitarismen är detta den uppenbara styrkan hos teorin – men för dess kritiker den uppenbara svagheten. Det går nämligen inte undkomma att man genom den utilitaristiska principen, åtminstone i teorin, kan komma fram till ganska kontroversiella (och för vissa rentav motbjudande) resultat. Utilitaristiska slutsatser går inte allt för sällan tvärt emot vår vardagliga moral. För utilitaristen är detta inget *olösligt* problem, men andra har tyckt annorlunda. 

Enligt utilitarismen bör vi exempelvis bara ha rättigheter och skyldigheter i den mån detta ökar den totala lyckan. Rättigheter och skyldigheter är alltså för utilitarismen inga moraliska mål i sig själva.

Här kan man tänka sig att ganska stora övergrepp, åtminstone i princip, kan rättfärdigas utifrån en utilitaristisk modell. Men samtidigt ska man komma ihåg att sådana övergrepp lika väl kan resultera i minskning av den totala lyckan på sikt. Kanske verkar det högst angeläget att tortera en terrorist idag för att utvinna information om ett framtida attentat, men den stora frågan är vad sådana handlingar gör med ett samhälle i det långa loppet. 

Därtill påminner utilitarismen oss om att vi faktiskt kan komma att *behöva* ta en hel del jobbiga, men likväl nödvändiga, beslut. Det är ingen omöjlighet att situationen uppstår då vi exempelvis *faktiskt måste* välja en människas liv framför en annans. Och då är fråga om det verkligen är mer moraliskt att ”slå tärning” än att fundera på vem som det är mest *värdefullt* att rädda? Det kanske låter ”hemskt”, men *om* vi ställs inför ett sådant val är vi kanske högst moraliskt oansvariga om vi inte också räknar på sådant som *mängden liv* personen har kvar att leva, personens *förmåga till lycka* och personens *förmåga att sprida lycka*. 

Ett annat exempel på detta är att vi inom vård och omsorg faktiskt *måste* gradera vem som är i störst behov av vård. Vi har alla *rätt* till vård, men beroende på hur *akut* vårt behov är så får vi vänta olika länge på att faktiskt också *få den*. 

## En oförlåtande moral?

Vi har nu pratat om att om utilitarismen *i princip* kan *tillåta* en hel del, men en annan mycket vanlig kritik är också den motsatta: att utilitarismen verkar allt för *otillåtande* och *oförlåtande*. 

Dels då utilitarismen är *universalistisk* och därmed förhåller sig neutral till *vems lycka det är som ökar* i vår nyttokalkyl (så länge den totala lyckan ökar). Vilket innebär att man inte bör göra någon skillnad mellan sådant som vän, främling eller fiende (åtminstone inte per automatik). 

Dels då utilitarismen i hög grad utgår ifrån den ekonomiska principen/lagen om *avtagande marginalnytta*. En princip som säger att den som har lite av något alltid gynnas mer av en ökning av detta något än den som redan har mycket. Kort sagt: har jag flera miljoner på banken blir jag mindre glad av en extra hundralapp än om jag inte äger en krona. 

<!--Ändra så att det inte blir två stycken som början med "Dels"...-->

En radikal omfördelning av samhällets resurser är alltså enligt utilitarismen högst önskvärt och vi bör därtill, inte minst om vi lever i ett privilegierat samhälle i väst, ägna stor möda åt att göra livet bättre för människor i andra, mindre privilegierade, delar av världen. 

Detta är en del av utilitarismen som för många är svårsmält. För kanske har vi en större skyldighet att göra oss själva lyckliga? Kanske är det oss själva och de i vår närmaste omgivning vi bör tänka på i första hand? Kanske ställer utilitarismen ett för orimligt krav här? 

Samtidigt kan man fråga sig om vi verkligen gör rätt i att blunda för allt det lidande som finns i världen. Om vi alla ändå inte har ett ansvar för att detta lidande ska upphöra eller åtminstone lindras?

Oavsett vart vi står i denna fråga kan vi kanske ändå se en viss problematik med en moralfilosofi som överhuvudtaget inte tar någon hänsyn till sådant som exempelvis det moraliska band som kan finnas mellan en förälder och ett barn? 

Detta kan utilitarismen möjligen lösa, vi kan resonera som så att en förälder mer sannolikt kan bringa lycka till sina egna barn än vad andra människor kan. Men samtidigt finns det barn i världen som behöver mer hjälp än vad våra egna barn behöver och då kan vi fortfarande fråga oss: i vilken grad bör vi "försumma" våra egna barn till förmån för de barn som fötts under minde gynnsamma förhållanden?

I denna mening förblir utilitarismen en radikal moralfilosofi för den med ett stort världssamvete. 

<!--BBC history of ideas, Peter Singer, the life you can save -->

[](https://youtu.be/gGczdp0SE0c)

### Absolut eller skalärt?

Att vi alltid ska handla så att vi maximerar lyckan i världen är, som sagt, en ganska oförlåtande princip. Vissa utilitarister har därför velat "mjuka upp" kraven något. Dessa talar inte om ett *absolut rätt* utan om att vi kan handla både "rätt", ”*mer* rätt", ”*mindre* rätt", "fel", "jättefel" osv. 

Denna typ av utilitarism sätter alltså moraliska handlingar utmed en *skala* istället för att göra moralen till ett "antingen eller" (binär). Det sagt utgår **skalär utilitarism** (som vi kallar denna) fortfarande utifrån *principen* att man bör *sträva* efter att maximera lyckan.

Jag skulle kunna åka till ett valfritt utvecklingsland imorgon och arbeta som volontär, och det skulle möjligen maximera lyckan mer än om jag fortsätter att arbeta som lärare. Men jag gör åtminstone inte *helt fel* i att välja Sverige och lärarjobbet.

## [Frågeformulär]

<iframe src="https://docs.google.com/forms/d/1vwDQVeoUvKI842liEKD3TcCePnAymkQHwd0dwTy7aNc/viewform?embedded=true" width="100%" height="1300" frameborder="0" marginheight="0" marginwidth="0">Läser in...</iframe>