# Aristotelisk dygdetik
## Dygden framför allt!
Då vi kommit till den tredje och sista av de moralfilosofiska ”skolorna” skiftar inte bara svaren utan också den ursprungliga frågan. Då pliktetiken och utilitarismen försöker utreda vad vi *bör göra* försöker dygdetiken istället utreda hur vi *bör vara*. 

För dygdetiken står *människan* snarare än *handlingen* i fokus. Detta eftersom det är människans egenskaper som styr hennes handlingar. Att ta det från det andra hållet är, för dygdetiken, att behandla *uttrycket för* och inte *källan till* moralen. Av den *goda människan* kommer den goda handlingen, inte tvärtom. Det går därför också att ge bättre svar på vad som karaktäriserar en *bra människa* än vad som karaktäriserar *varje enskilt god handling* (och det är således detta som moralfilosofin i första hand bör syssla med). 

För dygdetiken existerar inga *universallösningar* för hur vi *bör handla*. Inga absoluta principer som kan ge oss vägledning i varje given situation. Vad som finns är olika typer av karaktärsdrag som det är bra för *alla människor* att ha.  Egenskaper som gör oss bättre rustade att *kunna ta rätt beslut* i varje *unik* situation. 

En sådan egenskap, som är bra för alla att ha, kallar vi för en *dygd*. Dygderna är de goda egenskaper som tillsammans utgör en god människa. De egenskaper som *framkallar* goda handlingar. Motsatsen till dygderna är våra *laster*. Sådana egenskaper gör oss till *sämre* människor och *hindrar oss* från att ta goda beslut.

<!--ha med nedan?-->
<!--Den under antiken verksamma grekiska filosofen Aristoteles är för denna del av moralfilosofin den filosof vi i första hand kommer att utgå ifrån. Aristoteles var förvisso varken den första eller den sista att behandla etiken utifrån ett dygdetiskt perspektiv, men han har, utan konkurrens, varit den mest betydelsefulla. -->

## Dygden som vana & plikten som krycka

Dygden kan till viss del jämföras med en *god vana* eller en *färdighet*. Inte minst därför att dygden kräver träning och inte är medfödd. Men också därför att vi alltid måste *visa prov* på den. En bra konstnär upphör vara en bra konstnär i takt med att denne inte längre producerar bra konst. Efter ett dåligt verk hyser vi möjligen fortsatt tilltro till framtida storverk. Men efter ett flertal börjar vi så småningom tveka på konstnärens förmåga. Att vara en god konstnär handlar om att aldrig *stagnera* och på samma sätt förhåller det sig med våra dygder. Man finner exempelvis aldrig dygden *ärlighet* hos den som bara talar sanning ibland  (eller endast när det gynnar henne själv).

<!-- Ha med denna del, eller skippa? Kanske bara reser onödiga frågor? **Kommentar:** Här kan man också fråga sig hur det förhåller sig med människor som verkar vara födda "snälla", eller som är naturligt "snälla". Kan dessa kallas dygdiga? Möjligen skulle man kunna argumentera för att ingen är född snäll utan att detta alltid är något vi lär oss i kontakt med andra. -->

Till skillnad från vanan (och till viss del färdigheten) är dock dygden inte lika passiv, omedveten eller automatisk. Dygden handlar om en medveten och aktiv kunskap som gör oss uppmärksamma på det mest väsentliga i  varje given situation. En vana är på ett sätt raka motsatsen till detta. En vana är någonting vi ofta inte tänker på, något som vi efter en viss upprepning "bara gör". Något som gör oss lika förutsägbara som okänsliga inför varje situations unika karaktär. 

I detta kan vi även finna en intressant kritik av regler och plikter. För dygdetiken kan nämligen plikter och regler jämföras med ett par kryckor. För den som är oförmögen att själv gå kan  kryckor hjälpa. Men för en person, som genom träning, lärt sig att gå utan kryckor, kommer kryckorna endast att leda till en mindre naturlig och följsam gång. 

Den som har svårt att fatta ett moraliskt beslut i en viss situation är givetvis hjälpt av en regel. Men för den som har förmågan att *se det för moralen relevanta i varje unik situation*, innebär en sådan regel endast ett onaturligt hinder. 

Om en viss handling är rätt i 99 procent av fallen är en regel som ordinerar denna handling en bättre utgångspunkt än ingen alls. Om vi följer regeln kommer vi åtminstone att göra rätt *för det mesta*. Men för att kunna vara *100 procent* moraliska krävs det att vi har *karaktärsegenskaper* som gör oss rustade att se de *en procent* av fallen då denna regel faktiskt *inte* går att tillämpa. 

<!--De fall då regeln får oss att bortse från situationens unika karaktär och därför får oss att handla fel.-->


## Den goda människan & det goda livet

Även om vi nu inte kan sägas vara dygdiga om vi aldrig visar prov på dygd, handlar dygden likväl i första hand inte om konkreta handlingar, utan om ett sätt *att vara*. 

Här menar Aristoteles att det förhåller sig med människan och dygderna som det förhåller sig med (exempelvis) kniven och dess ändamål. En *bra* kniv är en kniv som i *stor utsträckning* uppfyller de egenskaper som kännetecknar de objekt vi kallar knivar. Det finns alltid en *potential* hos knivar: de är tänkta att *kunna* skära. Men beroende på hur väl denna potential förverkligas så värderar vi knivar som mer eller mindre bra. 

Den dygdiga människan är alltså ingen mindre än den människa som är *bra på att vara människa*. Och det dygdiga livet är inget mindre än det liv där vi i hög utsträckning *uppfyller vår mänskliga potential*. 

I detta är dygden inte bara det som framkallar goda handlingar utan också det som framkallar *ett gott liv*. Att vara "lycklig" är för Aristoteles inte en fråga om välbehag eller att "få det man vill" utan en fråga om *självförverkligande*. Att bli den goda människa man har potential att bli. 

<!--Den goda människan och det goda livet är kort och gott en och samma sak. -->

## Förnuftet & praktiken

Men vad är det då som utmärker människan som art? Vad är det egentligen vi ska bli *bra på att vara*? I svaret på denna fråga delar Aristoteles upp dygderna i *intellektuella* och *praktiska* dygder.

De **intellektuella dygderna** handlar om människan som det "tänkande djuret". Till dessa kan vi räkna sådant som *kunnighet*, *medvetenhet* och *förståelse*. 

För Aristoteles är det främst dessa typer av dygder som utmärker vår potential som människor. Inte minst eftersom det är dessa som ger oss möjligheten att reflektera över de *praktiska* dygderna. 

De **praktiska dygderna** handlar i sin tur om människan som det "sociala djuret". Om dygder som reglerar hur vi beter oss i förhållande till varandra. Till dessa kan vi räkna sådant som *måttfullhet, mod, rättrådighet* och *vänlighet*. 

De praktiska dygderna är alltså den typen av dygder vi vanligen förknippar med moral. Dessa handlar om hur vi *behandlar andra* och hur vi på bästa sätt *lever tillsammans*.

## Den gyllene medelvägen
Gemensamt för de praktiska dygderna är att de handlar om en slags "gyllene medelväg". Att de utgör en mittpunkt mellan två extremer – ofta mellan ett överflöd och ett underskott av något visst karaktärsdrag.

> Några exempel:
> > Feghet – Mod – Dumdristighet 
> > Blygsamhet – Ödmjukhet – Skrytsamhet 
> > Snålhet – Generositet – Slösaktighet

Här får vi dock inte ha en allt för enkel syn på *måttfullhet*. Medelvägen handlar inte om ett *exakt mellanting* utan om det *rätta måttet* i rätt situation. Ibland kräver dygden att vi handlar med kraft, ibland med försiktighet. Att vara dygdig är att finna denna rätta balansen mellan våra egenskaper, attityder och känslor, i varje given situation. 

> Eller som Aristoteles själv uttryckte det:
> > *Vem som helst kan bli arg – det är lätt. Men att bli arg på rätt person och lagom mycket, vid rätt tillfälle, av rätt anledning och på rätt sätt – är varken vanligt eller lätt.*

Frågan är dock hur mycket vägledning vi egentligen får här. Att "lagom är bäst" är per definition sant. Det som är mellan "för mycket" och "för lite" kan inte var något annat än *den rätta mängden*. Därtill tycks det tämligen relativt vad som är ett överskott och vad som är ett underskott. Det som för en person är snålt är för en annan kanske slösaktigt.

Problemet med den gyllene medelvägen är alltså att den verkar bra och sann men att den samtidigt inte ger oss särskilt mycket ny information. Att de praktiska dygderna handlar om en balans verkar kort och gott som ett tämligen trivialt påstående.

Till Aristoteles försvar är den gyllene medelvägen inte tänkt som ett precist verktyg för att komma fram till den exakta dygden. Men likväl måste den, för att inte vara moralfilosofiskt meningslös, ge oss *någon* form av vägledning, och huruvida den egentligen gör det, förblir en öppen fråga.



## Lär dig dygden genom de dygdiga

Det huvudsakliga sättet vi kan söka kunskap om dygden är för Aristoteles *att se till de dygdiga*. 

Eftersom moralen, enligt Aristoteles, är en praktisk aktivitet är det också i kontakt med denna *praktik* som vi lär oss om dygden. På samma sätt som en blivande möbelsnickare bäst lär sig hantverket i kontakt med praktiserande möbelsnickare lär sig människan bäst om dygden i kontakt med dygdiga människor. Att bli en god människa kräver både träning och goda förebilder. 

I detta menar Aristoteles att dygderna är sådana karaktärsdrag som vi *beundrar* hos andra. Egenskaper som gör att vi *prisar* andra människor och hellre söker deras sällskap än någon annans. 

Här kan man givetvis undra hur vi ska kunna "se till de dygdiga" om vi från första början inte vet hur dygden ser ut? Hur vi ska kunna lära av goda människor när det just är frågan om *vad det är att vara en god människa* som vi försöker att utreda? 

För Aristoteles är detta inte ett problem. Allt sökande efter kunskap bär på denna "paradox". Vi vet kort sagt inte vad vi söker *innan vi funnit det*. Därtill handlar moral, som sagt, i första hand inte om teori utan om praktisk kunskap. Vad som är verklig dygd vet vi först då vi *ser den* – först då andra människor, genom sitt goda handlande, gjort dygden *uppenbar* för oss. Vi kan kort och gott inte  "läsa oss till" vad det innebär att vara en god människa, vi måste _uppleva det_. 

Problemet med detta råd tycks dock vara detsamma som problemet med den gyllene medelvägen. Dels verkar "rådet" inte ge oss så värst mycket information, dels verkar det högst individuellt vilka egenskaper vi uppskattar hos andra människor.



## En otillräcklig moralfilosofi? 

Det stora problemet är i slutändan att dygdetiken verkar mycket svår att fylla med ett konkret innehåll som inte bär på en stor mängd vaghet. Vi kan ha en slags intuitiv förståelse för dygdetikens poänger, men så snart vi försöker formulera handfasta slutsatser famlar vi ofta i mörker. 

Inte minst blir detta tydligt då vi försöker göra någon slags lista över viktiga dygder. Dels därför att vi kan ha mycket olika åsikter om vilka egenskaper som bör finnas på en sådan lista. Dels eftersom vi därtill måste tolka vad dessa egenskaper egentligen *innebär*.

Detta behöver inte vara ett tillräckligt skäl att avfärda dygdetiken. Att dygdetiken inte ger oss några entydiga svar kan ses som *både* en svaghet *och* en styrka. För vem har sagt att moralen så lätt låter sig definieras? 

Samtidigt bör varje moralfilosofi, som sagt, vara *vägledande* och i vilken utsträckning dygdetiken faktiskt är detta kan man fortfarande diskutera.

På många sätt kanske dygdetiken därför inte bör ses som en *rivaliserande* teori utan snarare som en *komplementerande* teori. För även om dygdetiken på egen hand kan ses som allt för svag, kan den i kombination med andra teorier kanske utgöra en nödvändig påminnelse om att kunskapen *om den goda människan* kan vara lika viktig som formuleringar av goda handlingsprinciper.





## [Frågeformulär]

<iframe src="https://docs.google.com/forms/d/14alwsm1oL6io28wDFXZePyNlpEncx51zodjKbhhmK0g/viewform?embedded=true" width="100%" height="1100" frameborder="0" marginheight="0" marginwidth="0">Läser in...</iframe>