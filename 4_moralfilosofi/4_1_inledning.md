# Inledning
## Vad är moralfilosofi?

Moralfilosofi är, som Sokrates en gång uttryckte det, ingen liten ”bagatell”. Inom moralfilosofin ställs den kanske viktigaste frågan en människa kan ställa sig: frågan om *hur vi bör leva*. Vad som är *rätt och fel* och för vem och vad vi i slutändan har ett *ansvar*.  

Moralfilosofi handlar i detta om en vilja att rikta sig till en ”större publik”. Om att tala för *hela mänskligheten* – och inte enbart för *sig själv*. Om att på ett systematiskt vis resonera kring vad vi *alla borde* göra (åtminstone under samma förutsättningar och situation). 

Att ägna sig åt moralfilosofi innebär därför att vi går bortom fördomar och sociala normer för att istället undersöka möjligheten till någon, eller några, mer *allmängiltiga* principer för moralen. För om vi inte kan argumentera kring varför det är fel att exempelvis mörda, våldta, tortera och så vidare: hur ska vi då kunna rättfärdiga att vi försöker förhindra att sådant sker och att vi straffar människor som begår dessa handlingar? Att enbart hänvisa till kulturen, sociala normer eller ett ”ogillande” kan aldrig utgöra tillräckliga skäl. 

**Kommentar:** Om något är allmängiltigt så gäller det för alla människor (eller åtminstone för de allra flesta). Det allmängiltiga går alltså bortom det personliga och det kulturella. 

Vissa skiljer ibland mellan det som kallas etik och det som kallas moral. I dessa sammanhang blir etiken "läran om moralen" och moralen "det beteende som etiken lär oss" eller ”den moraliska praktiken”. Filosofer har dock traditionellt inte lagt någon större vikt vid denna möjliga skiljelinje. Det ena ordet är från början grekiska och det andra från början latin och de har ursprungligen samma betydelse. Hädanefter kommer jag därför att använda orden (i stort sett) synonymt. 

Vad man däremot, mer konsekvent, brukar göra är att skilja mellan tre olika *nivåer* av etiska teorier.

Den första nivån, **meta-etik**, behandlar frågan om moralens allra mest grundläggande natur. På vilket sätt en moral kan sägas *existera* och vad vi egentligen *refererar till* då vi uttrycker etiska ståndpunkter. Om vi i moraliska omdömen kan göra anspråk på något objektivt eller universellt utanför och oberoende av oss själva eller om vi bara uttrycker högst individuella eller kulturella åsikter, attityder eller känslor (eller någonting mittemellan).

Den andra nivån, **normativ etik**, behandlar frågan om vilken eller vilka principer som är *bäst lämpade* för att avgöra vad som är rätt och vad som är fel. På denna nivå finner vi  grunden för vårt etiska handlande och teorier som ger oss *verktyg för att resonera oss fram till moralfilosofiska ställningstaganden.* Givetvis råder det sällan konsensus kring moralfilosofiska teorier – men genom att utgå ifrån olika teoretiska perspektiv lär vi oss att belysa moralfrågor på ett mer systematiskt vis. 

**Kommentar**: Konsensus betyder kort och gott _enighet_ och någon sådan finns varken vad gäller vilken teori som är bäst eller vilken variant och tolkning vi bör utgå ifrån. Det sagt handlar det inte om tycke och smak, vi måste likväl ha argument för de positioner vi antar inom den normativa etiken. 

Den tredje nivån, **tillämpad etik**, behandlar de konkreta moralfilosofiska frågorna. Till dessa hör sådant som: medicinsk etik (exempelvis frågan om dödshjälp), miljöetik, djurrätt och rikas ansvar inför fattiga. På denna nivå *tillämpar* vi till sist de normativa teorierna på enskilda fall (eller åtminstone *typer* av fall). 

## Etik utan meta-etik
Under detta delmoment kommer vi framförallt att fokusera på den normativa etiken. Till viss del innebär detta att vi berör frågor inom den tillämpade etiken, men det är i huvudsak själva *principerna* för ett moraliskt rätt handlande vi vill utreda. Detta innebär också att vi lämnar meta-etiken därhän, eftersom:

1. Meta-etik är snårigt och krånglar oftast till det mer än den hjälper.
2. Vi behöver inte meta-etiken för att komma fram till något inom den normativa etiken. 
3. Oavsett om vi tror på moralen som något ”objektivt” eller ”subjektivt”/"relativt" vill vi ändå kunna föra diskussioner kring den och argumentera för våra ståndpunkter. 
4. Om vi fastnar i ett synsätt där vi "bara tycker annorlunda" riskerar vi att blunda inför det faktum att vår oenighet alltid får verkliga och högst påtagliga effekter/konsekvenser/implikationer. Och om vi tvärtom fastnar i ett synsätt där vi "uppenbart har rätt" är vi inte längre mottagliga för goda argument. 

Det sagt är gränsen mellan meta-etik och normativ etik inte alltid helt glasklar och det går sällan att säga något om den normativa etiken utan att antingen medvetet eller omedvetet förutsätta vissa meta-etiska förhållanden. Men det kan ändå vara klokt att inte gräva allt för djupt i denna aspekt av moralfilosofin – åtminstone till en början. 

## Moralfilosofi eller moralism? 
Ibland kan tal om ”moral” väcka en viss tveksamhet och en del mindre trevliga associationer. Detta är inte särskilt konstigt. En övertro på att vår egen moral är den absolut rätta leder inte allt för sällan till en farlig arrogans. Många är de som tvärsäkert stämplat både det ena och det andra som moraliskt förkastligt och utan att blinka dömt ut andra människor som omoraliska. Många är också de som under historiens gång utfört en hel del märkliga, och rentav ondsinta, handlingar i moralens namn (tänk kolonialism, terrorism, osv). Det kan nu därför vara på sin plats att vi gör en viktig distinktion: den mellan moralfilosofen och *moralisten*. 

En moralist är en person som, mer eller mindre helt, lägger "beslag" på en moralfilosofisk fråga. En sådan person ser i detta inga andra alternativa ståndpunkter: dennes moraliska "regler" är de *enda* möjliga. En moralist är inte särskilt öppen för diskussion och påför gladeligen andra både skuld och skam för deras "omoraliska leverne” (ofta för att på så viss upphöja sig själv som ”bättre” än andra). En *moralfilosof* är tvärtom ödmjuk inför det faktum att moralen inte så lätt låter sig avgöras. Denne diskuterar, argumenterar, vrider och vänder, och söker alltid *kunskap* snarare än ”överlägsenhet”. 

Ofta handlar moralism också om att moralisten gör moralfilosofiska frågor av sådant som i själva verket är högst personligt och individuellt. En person som menar att det är ett moraliskt förfall att ungdomar läser för lite kanske har rätt i att det skulle ge goda konsekvenser om unga människor "läste lite mer". Men frågan är om inte en sådan sak faktiskt är upp till människor själva att avgöra? Inte minst kanske man också kan få kunskap och utvecklas som människa genom annat än böcker? Hursomhelst går förmodligen denna "moralist" alldeles för snabbt från sin egna personliga erfarenhet till slutsatsen att *alla andra* också borde göra på detta sätt. 

Ett annat exempel är människor som gör sexualitet till en moralfråga när ingen (annan) individ faktiskt far illa. Inte allt för sällan kan man fortfarande höra religiösa fundamentalister som likställer homosexualitet med både pedofili och tidelag. Men homosexualitet är för de allra flesta ingen fråga om moral, det är en fråga om en personlig läggning som *inte angår någon annan än personen själv* (till skillnad från tidelag och pedofili). 

Oftast är det av ovan nämnda anledningar väldigt svårt att överhuvudtaget avkräva moralisten på argument – och det är också här vi lättast kan dra distinktionen mellan moralisten och moralfilosofen. En moralfilosof uttrycker endast ståndpunkter kring sådant som kan vara av moralisk vikt och för dessa ståndpunkter ger moralfilosofen *alltid* argument. 

## Tyckande eller hycklande?
En annan viktig distinktion är den mellan att å ena sidan *inse rimligheten* i en viss moralfilosofisk ståndpunkt och att  å andra sidan *leva i enlighet* med denna insikt.  I verkligheten är det alltid en sak att komma fram till det som är rätt och en helt annan att också handla därefter. 

Ibland sägs det att man ska "leva som man lär” och detta är givetvis sant i någon utsträckning. Om vi kommer fram till att vi *borde* göra något, är det per definition också bäst om vi *gör det*. Men riktigt så enkelt är det för det allra mesta inte. Att gå från tanke till handling kan vara mödosamt, och ibland till och med smärtsamt (vi kan behöva ge upp egen njutning och så vidare). 

Vi måste därför ge oss själva tillåtelsen att inta ståndpunkter gällande vad vi borde göra, även då vi ännu inte följer dessa till fullo i handling. Inte minst för att skapa det utrymme som faktiskt krävs för att överhuvudtaget kunna förändras, eller för den delen *resonera kritiskt*. Vi vill nämligen inte bara kunna argumentera för sådant vi *redan gör*, detta vore att skjuta oss själva i foten. Den stora frågan om *vad vi borde göra* är en fråga vars svar inte allt för sällan står i skarp kontrast till det sätt på vilket vi *just nu* lever. 

Det är förvisso sant att ”den som reser frågan” och ”den som skrider till verket” inte alltid är en och samma person. Åtminstone behöver det ofta förflyta en viss tid mellan *insikt* och *handling*. Det är också sant att moralfilosofi handlar om att söka kunskap och att vi i den bästa av världar också använder oss av denna. Men att hyckla är att *låtsas vara en moralisk person* utan att egentligen vara det: att säga att man *gör* en viss sak för att sedan inte alls göra denna (med andra ord: att ljuga) eller att säga att man *borde göra* en viss sak för att sedan inte stå för implikationerna av detta (med andra ord: att tala motsägelsefullt). 

Hycklande handlar om att vi säger saker som vi själva egentligen inte tror på. Att inte alltid kunna "leva som man lär" är något helt annat – högst mänskligt – och vittnar först och främst om vår oförmögenhet att aktivt handla (men inte nödvändigtvis om vår oförmåga till kritisk tanke). 

Det sagt får vi aldrig fastna i att blott ”tycka”. Målet för moralfilosofin är i slutändan att vägleda oss i livets alla val – såväl de svåra, som de skenbart enkla. 


## Moralen som kompass & bumerang
Ibland talar vi här om moralen som en kompass. Om att vi intuitivt eller förnuftsmässigt har en egen ”känsla” för vad som är rätt och fel. Att alla människor har en *förmåga* eller en *potential* till moraliska överväganden. Moralfilosofi handlar dock (som sagt) inte om tycke och smak utan om verkliga och betydande ställningstaganden som alltid måste uppbackas med argument. Om vi själva vill vara moraliska måste vi därför själva förstå _varför_ vi bör göra det en eller det andra. Vi kan inte överlåta etiska överväganden åt andra – dessa är alltid upp till oss. 

<!--Så fort vi väljer att följa någon viss auktoritet i en viss moralfråga (en påve, en rockstjärna, en filosof…) måste vi likväl vara beredda på att ge argument för varför vi valt att följa just denna auktoritet. -->

<!--Moralen kan inte läggas ut på entreprenad – den kan inte ”outsourcas” från en individ till en annan. -->

Moralen är som en bumerang: om vi kastar iväg den kommer den alltid tillbaks. Vi kan inte, om vi varit vid våra sinnens fulla bruk då vi handlat, skylla över vårt ansvar på någon annan. Varken samhällets normer, samhällets lagar eller gud och religionen kan därför ensamt, i ett moralfilosofiskt sammanhang, tjäna som anledningar för att handla på ett eller annat sätt. 

1. Om vi väljer att följa en helig skrifts "regler" måste vi likväl *välja* detta. Därtill måste vi själva *tolka* den heliga skriften (det finns fler än en tolkning). 
2. Att samhället ”säger åt oss” att handla på ett visst sätt säger ingenting om det rätta i detta sätt. Moral handlar här om att se bortom normer och andra typer av ”fördomar” och *själv ta ställning* utifrån goda argument.
3. Moralen är större än den juridiska lagen: allt som är omoraliskt är inte förbjudet enligt lag och ibland kan den juridiska lagen själv vara omoralisk. 

Det moraliska valet är kort och gott alltid upp till oss själva: vi kan inte undfly det, hur mycket vi än försöker.

## Ansvar & klandervärdighet 
Att vi måste stå till svars för våra handlingar är dock en sanning med modifikation. Premissen (förutsättningen) är givetvis att vi från första början faktiskt *har ett val*. 

Om en björn "bryter sig in" i ditt hem och förstör dina tillhörigheter kanske du till en början blir arg på björnen. Men så snart du lugnat ner dig inser du förhoppningsvis att din ilska varit missriktad och att det inte finns någon giltig logik i att *klandra en björn*. En björn besitter med största sannolikhet inte förmågan att förstå att man inte *bör* bryta sig in i andras hem och förstöra deras saker. 

Ansvar och *moraliskt ansvar* är i detta två olika saker. Björnen är möjligen ”ansvarig” i den *svagare* (och metaforiska) meningen att denna *orsakat* förstörelsen, men inte ansvarig i den *starkare* meningen att björnen *borde vetat bättre och handlat annorlunda*. En helt annan sak blir det om det hade varit en (mentalt frisk) människa som brutit sig in. Då vore vår ilska inte längre missriktad. De flesta människor *borde faktiskt veta bättre* och därför har vi också *rätt att klandra dem*.

Inom moralfilosofin talar man här om att "ett *bör* alltid implicerar ett *kan*”. Med detta menas att vi endast är moraliskt klandervärdiga för något vi gjort om vi också *kunde gjort annorlunda*. En person bör bara ge pengar till välgörenhetsorganisationer om den också *kan* det (om denne har den ekonomiska möjligheten). Att säga något annat blir antingen en motsägelse, eller på sin höjd meningslöst (det är också av denna anledning det är svårt att tala om moral om man inte förutsätter att människan, åtminstone i någon bemärkelse, har en fri vilja). 

Frågan om moraliskt ansvar är dock långt mer komplicerad än så här. För vad innebär det egentligen att *kunna* handla annorlunda? Hur mentalt frisk måste en människa vara för att kunna klandras för sina handlingar? Kan en människas uppväxt vara en förmildrande omständighet? När har vi tillräckligt med information för att vara klandervärdiga?

Om vi återgår till tanken om moralen som en bumerang och alla människors ”inneboende” moraliska kompass kan man ställa sig frågan om inte denna ibland kan ”sättas ur spel”? Om denna i vissa situationer kan vara såpass ”trasig” att det omöjligen kan vara vårt eget fel att vi handlat orätt? 

## Minimikrav för en moralfilosofi

Till sist, innan vi går in på de tre största skolorna inom den normativa etiken, avrundar vi med tre kriterier som varje moralfilosofi måste uppfylla. De två första punkterna framlades först av den moderna moralfilosofen _James Rachels_ och den tredje av _David Hume_ på 1700-talet. Dessa kriterier är inom den normativa etiken någorlunda okontroversiella (de flesta moralfilosofer håller med om dem i någon utsträckning).

<!--, men som med det mesta kan de givetvis diskuteras, inte minst om vi antar en mer relativistisk ståndpunkt.  -->

**1. Starka skäl**
Moralfilosofi handlar inte bara om vad som är "bra" att göra, moralfilosofi handlar om vad vi *borde* göra. Med andra ord: det vi har *starkast skäl* att göra. Detta innebär att en ståndpunkt endast kan kallas för etisk om man också argumenterar för den i förhållande till andra möjliga val. Likaså innebär denna punkt att moraliska ställningstaganden alltid måste vara en produkt av ett förnuftigt övervägande. Kan vi inte ge några rationella anledningar till varför vi anser att något är rätt eller fel bör vi således *avstå att tycka*. 

Vi kan förvisso *känna* att något är rätt eller fel (och detta ofta mycket starkt). Men så länge vi inte kan visa en annan person *varför* detta något är rätt eller fel, har vi endast ägnat oss åt ett personligt och godtyckligt tyckande. Att påstå att en handling är moraliskt god är nämligen något helt annat än att exempelvis påstå att en viss sorts maträtt är det. För den senare uppfattningen vore det smått absurt att ställa krav på argument, för den första vore det smått absurt att *inte* göra det.

**2. Opartiskhet** 
En moralfilosofi gör aldrig undantag som det inte finns goda skäl för och diskriminerar därför aldrig en människa till förmån för en annan. Om något är rätt för en person under en viss omständighet är det också rätt för en annan person under *samma* omständighet. Ingen individ kan heller tillmätas en större vikt utifrån godtyckliga grunder. Exempelvis rasism eller egoism är alltså mycket svåra att förena med moralfilosofi. Alla individer som berörs av en handling, vars intressen *kan* räknas, *bör* också räknas. 

**3. Åtskillnad mellan fakta och värdering**
Vissa moralfilosofiska frågeställningar blir kontroversiella i det att man strider om fakta. Andra blir kontroversiella i det att man strider om värderingar och moralfilosofiska utgångspunkter. Men även om moralfilosofiska frågor ibland står och faller på ”rena fakta” är det likväl så att en "bör"-fråga, alltså en fråga om vad vi *borde* göra, aldrig *direkt* och *enbart* kan avgöras av hur något i verkligheten förhåller sig. 

Med detta menas att vi alltid måste tillföra en viss *värdering* i våra slutsatser kring vad vi *borde* göra. Att något *är* på ett visst sätt, säger aldrig någonting *i sig* om huruvida det också *bör* vara på detta sätt – det senare är ett *värdepåstående* och inte ett *sakpåstående*. 

Inom filosofin kallas detta för **Humes Lag** (från filosofen med samma namn) och i korthet kan vi formulera denna lag som följande:

> En bör-slutsats är inte logiskt giltig om premisserna uteslutande är sakpåståenden. Ett "är" (ett faktapåstående) kan aldrig, i sig självt, implicera ett "bör" (ett värdepåstående). 

Eller som den svenska filosofen Lars Bergström uttrycker det:
> > "För att ett värdeomdöme skall kunna följa logiskt från en uppsättning premisser så måste minst en av dessa premisser självt vara ett värdeomdöme"

Ett konkret exempel på detta är att vi aldrig kan argumentera för att något är rätt bara med en hänvisning till att "vi alltid gjort på detta sätt". Vi måste också avgöra om det vi gjort är bra eller dåligt. Att vi alltid gjort på ett visst sätt spelar ingen roll för vår eventuella moralfilosofiska slutsats.

> **Brott mot Humes lag:**
> > *Faktapåstående*: Kvinnor har i alla tider tagit hand om barn. 
> > *Slutsats*: Kvinnor bör ta hand om barn. 

> **Ej brott mot Humes lag:**
> > *Faktapåstående*: Kvinnor är bättre lämpade att ta hand om barn. 
> > *Värdepåstående*: Barn bör bli omhändertagna av de som är bäst på det.
> > *Slutsats*: Kvinnor bör ta hand om barn.

_Två viktiga punkter angående ovanstående exempel:_

* Fakta spelar givetvis en mycket stor roll för våra moralfilosofiska omdömen. Det enda Humes lag säger är att vi inte *enbart* kan bygga en moralfilosofisk ståndpunkt på fakta. Exempelvis är slutledningen i exemplet helt och hållet beroende av den eventuella sanningshalten i faktapåståendet (alla kvinnor kanske inte alls är bättre lämpade än alla män). 

* Värdepåståendet i exemplet bör vidare uppbackas med argument för att inte bryta mot de två första minimikraven. Även om det vore så att kvinnor generellt sett är bättre på att ta hand om barn, är inte detta per automatik ett tillräckligt skäl för att endast kvinnor bör ta hand om barn. Barn bör givetvis få ett så bra omhändertagande som möjligt, men kvinnor är i sammanhanget också en part i målet (kvinnor har också en vilja). Det vore exempelvis bra för chefen om man alltid jobbade över, men det betyder inte att man alltid ska jobba.

<!---Vilket ofta innebär att vi ställer upp en rad sakpåstående som vi så att säga parar hop med antingen positiva eller negativa värdeomdömen-->

## [Frågeformulär]

<iframe src="https://docs.google.com/forms/d/1IfV42PSSCOJqZ0qV-qR8fjjTNF4LrdaWnrjgt43q8tw/viewform?embedded=true" width="100%" height="1300" frameborder="0" marginheight="0" marginwidth="0">Läser in...</iframe>