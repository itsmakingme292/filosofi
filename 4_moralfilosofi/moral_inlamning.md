
# Inlämningsuppgift – Moralfilosofi

## Instruktioner

Denna uppgift går ut på att resonera kring hur de etiska teorierna kan användas för att analysera en **valfri etisk fråga/problem**. _I detta ska du:_

1. **Analysera och diskutera vad teorierna har (eller borde ha) att säga om den etiska frågan.** Vilket ljus kastar de olika teorierna på vårt etiska problem? Vilka är de stora skillnaderna? Vilka är de möjliga positionerna?

2. **Diskutera teoriernas styrkor och svagheter samt argumentera för den teori och position som du anser är mest rimlig.**  Vilka kritiska frågor reser teorierna och hur kan dessa bemötas? Problematisera teorierna utifrån den etiska frågan, men också som helhet. 

<!--**PS:** Av naturliga skäl är dygdetiken inte alltid helt enkel att tillämpa i en konkret situation. Det är därför förståeligt om ni skriver mer om utilitarismen och pliktetiken.  -->

**OBS:** Obligatoriskt för denna uppgift är **pliktetiken** och **utilitarismen**. Det är _valfritt_ att också skriva om dygdetiken.  (Att skriva om dygdetiken innebär inte att man automatiskt får ett högre omdöme – och vice versa)

***

### Checklista
*Frågor att ställa i relation till varje teori:*

- Hur kommer vi genom teorin fram till det moraliskt rätta? 
	- Finns det någon/några grundläggande princip(er) i teorin? Hur ska denna/dessa förstås?
	- Hur tillämpar vi teorin på vår etiska fråga? 
- På vilket sätt skiljer sig teorin från andra teorier?
	- Vad innebär detta konkret för vår etiska fråga? 
- Vilka skiljelinjer finns _inom_ teorin? 
	- Vilken roll spelar dessa konkret för vår etiska fråga?
- Vad finns det för några goda argument för teorin?
	- Hur brukar anhängare av teorin beskriva teorins styrkor?
	- Vad ser du för några styrkor?
	- I relation till vår etiska fråga?
- Vad finns det för några goda argument mot teorin?
	- Hur skulle anhängare av andra teorier kritisera teorin?
	- Vilka svagheter ser du?
	- I relation till vår etiska fråga?
	* Drabbar kritiken alla former av teorin?


**OBS:** Ovanstående är inte tänkt som en mall för dispositionen i er text (exempelvis som rubriker). Klistra alltså inte in ovanstående checklista i ert dokument för att svara på frågorna en och en. Använd listan som just en _checklista_ för att kolla om ni besvarat frågorna _genom_ er text. 

*** 
### Att tänka på:

1. Tänk kvalité och inte kvantitet när du skriver. Skriv inte bara på utan tänk först noggrant efter kring de etiska teorierna och hur dessa kan tillämpas på din etiska fråga. *Läs på* och anteckna *innan* du börjar skriva din text!

2. Kom ihåg att inte bara redogöra för teoriernas *slutsatser* – det stora arbetet ligger i att kunna redogöra för de steg som tas för att hamna i dessa. Att argumentera *utifrån* teorierna är a och o. Detta innebär exempelvis att ni inte bara ska googla "vad säger pliktetiken om dödsstraff" och sedan endast återge det svar ni får. Poängen med uppgiften är att _förstå resonemangen bakom_ teoriernas innehåll och att själva _analysera_ det valda etiska problemet _genom_ teorierna. (Till er hjälp har ni ovanstående checklista)

3. Om du har svårt att ta ställning kring vilken position du anser är mest rimlig måste du likväl resonera kring detta. Vilka aspekter av teori x ger den fördelar gentemot teori y? Vilka aspekter av teori x ger den nackdelar gentemot teori y? Varför står det och väger mellan dem? Osv.

4. Hur ni lägger upp er text rent dispositionsmässigt är upp till er. Men tänk på tydlighet (undvik onödigt tillkrånglat språk och utfyllnadsord) och att ni har en röd tråd (som läsare ska det vara lätt att följa era resonemang och hur de hänger ihop). 

***

### Att göra: 

1. Du läser på och reflekterar kring samtliga avsnitt under kapitlet/delmomentet "moralfilosofi" på denna hemsida.

2. Du *kan* för denna uppgift använda dig av *ytterligare källor*. I det fall ditt etiska dilemma är beroende av fakta och forskning som inte är allmängods (sådant som "alla" vet) _bör_ du göra det. I ett sådant fall bifogar du en *källförteckning* och *källhänvisar* i text. 

3. Du skapar ett **Docs**-dokument under uppgiften i **Classroom** och lämnar in före deadline (se deadline i provschema på schoolsoft). Du genomför uppgiften (med standard teckenstorlek, radavstånd och sid-marginaler) på **minst 1 A4** och **max 3 A4** (exkl. källförteckning). 


**OBS:** Misslyckas man med punkt 3 räknas det som en icke inlämnad uppgift (tills det att man lämnar in korrekt)... Vid osäkerhet om vad detta innebär: fråga mig.

## Exempel på etiska frågor/problem

* Att döda en annan människa för ett större gott?
* Lögn och ärlighet?
* Vegetarianism/veganism, djurens rätt och miljön?
* Tortyr för att utvinna viktig information?
* Rikas ansvar för fattiga?
* Skillnaden mellan vänner och främlingar?
* Dödshjälp, aktiv såväl som passiv?

#### Viktigt angående ämne: 
1. Detta är bara några exempel, ni är helt fria att välja andra etiska frågor/problem. Men diskutera gärna era val med mig. 

2. I de fall ens etiska dilemma är beroende av fakta/forskning krävs det att man läser på om och använder denna för att underbygga sin argumentation. 

3. Inled er text med att beskriva ert etiska dilemma så tydligt och klart som möjligt. Ni behöver inte ha en "intresseväckande inledning" men ni behöver förklara vad det är ni ska reda ut.

**OBS:** Punkt 2 och 3 är krav för högre betyg

## Kunskapskrav för denna uppgift

**För E krävs:** Du redogör för grunddragen hos de etiska teorierna och hur dessa kan användas för att analysera den valda etiska frågan. Du reflekterar samt för en enklare argumentation som motiverar ditt eget ställningstagande. Du visar genom detta att du behärskar teoriernas innehåll på en grundläggande nivå.

_I kursplansspråk är betygskriterierna för E-nivå följande:_

* Eleven redogör översiktligt för de moralfilosofiska teorierna och tillämpar översiktligt dessa på den valda etiska frågan. 

* Eleven gör enkla jämförelser mellan de moralfilosofiska teorierna.

* Eleven diskuterar översiktligt och med enkla argument de  moralfilosofiska teoriernas olika förtjänster och problem.

* Eleven använder med viss säkerhet några relevanta filosofiska begrepp.

* Elevens analys leder fram till enkla förklaringar kring hur den etiska frågan kan lösas. 

* Eleven tar eleven ställning både vad gäller de moralfilosofiska teorierna och den valda etiska frågan samt underbygger sitt eget ställningstagande med enkla argument. 

**För C krävs:** Du problematiserar de etiska teorierna och deras (troliga) syn på den etiska frågan och lyfter i detta och i din argumentation på ett tydligt sätt fram såväl brister som fördelar hos respektive teori. Du visar genom detta att du behärskar teoriernas innehåll i stor utsträckning.

_I kursplansspråk är betygskriterierna för C-nivå följande:_

* Eleven redogör utförligt för de moralfilosofiska teorierna och tillämpar utförligt dessa på den valda etiska frågan. 

* Eleven gör välgrundade jämförelser mellan teorierna.

* Eleven diskuterar och argumenterar utförligt de moralfilosofiska teoriernas olika förtjänster och problem.

* Eleven använder med viss säkerhet flera relevanta filosofiska begrepp.

* Eleven formulerar sig självständigt i förhållande till valda källor. 

* Elevens analys leder fram till välgrundade förklaringar kring hur den etiska frågan kan lösas. 

* Eleven tar ställning både vad gäller de moralfilosofiska teorierna och den valda etiska frågan samt underbygger sitt eget ställningstagande med välgrundade argument.

**Kommentar:** "Utförligt" innebär enligt skolverkets stödmaterial att elevens svar är "mer exakt, fylligt och innehållsrikt, såväl kvalitativt som kvantitativt". Med detta menas kort och gott att man i hög utsträckning redogör för sådant som är centralt inom ämnet på ett korrekt sätt. "Välgrundade argument" handlar vidare om att man har fog för det man säger, att man bygger sina argument på någorlunda rimliga tolkningar av teorierna, är någorlunda logisk i sina slutledningar, osv. 

**För A krävs:** Du för ett självständigt resonemang med god argumentation i flera led och med en röd tråd. Du finner och analyserar möjliga (och därmed i någon utsträckning: godtagbara) lösningar på olika problem hos de etiska teoriernas och deras möjliga tillämpning på den valda etiska frågan. Du räknar själv ut vilken kritik ett filosofiskt läger skulle kunna ge ett annat filosofiskt läger och bemöter denna kritik utifrån hur du tänker dig att olika teoretiker i det första lägret skulle kunna svara. Du pekar i detta på flera möjliga tolkningar inom de moralfilosofiska skolorna och visar därmed att du behärskar teoriernas innehåll i mycket stor utsträckning.

**OBS:** För högre betyg krävs att man redogör för och tar hänsyn till förgreningarna inom utilitarismen (hedonism preferentialism) samt både Kant _och_ modern pliktetik. 

_I kursplansspråk är betygskriterierna för A-nivå följande:_

* Eleven redogör utförligt och nyanserat för de moralfilosofiska teorierna och tillämpar utförligt och nyanserat dessa på den valda etiska frågan. 

* Eleven gör välgrundade och nyanserade jämförelser mellan teorierna samt upptäcker utifrån sin analys nya relevanta frågor. 

* Eleven diskuterar och argumenterar utförligt och nyanserat de moralfilosofiska teoriernas olika förtjänster och problem.

* Eleven använder med stor säkerhet flera relevanta filosofiska begrepp.

* Eleven formulerar sig självständigt i förhållande till valda källor. 

* Elevens analys leder fram till välgrundade och nyanserade förklaringar kring hur den etiska frågan kan lösas. 

* Eleven tar ställning både vad gäller de moralfilosofiska teorierna och den valda etiska frågan samt underbygger sitt eget ställningstagande med välgrundade och nyanserade argument och omdömen.

**Kommentar:** "Nyanserat" innebär enligt skolverkets stödmaterial (bland annat) att elevens svar "innehåller flera olika perspektiv och infallsvinklar". För att ge en nyanserad beskrivning räcker det dock inte att bara rada upp en mängd möjliga perspektiv på en viss fråga eller ett visst ämnesinnehåll. Att redogöra för något på ett nyanserat vis handlar också om att kunna se olika aspekter, viktiga "detaljer", styrkor och svagheter inom ett visst perspektiv samt att kunna se viktiga skillnader och likheter mellan olika perspektiv. Att vara nyanserad handlar lika mycket om att gå på djupet, som att gå på bredden. Men det räcker inte med kvantitet, vi måste också ha en viss kvalitet i våra redogörelser och resonemang. Kort sagt är vi nyanserade först när vi undgår att dra för snabba slutsatser, för en god argumentation (i flera led), är logiskt sammanhängande, och inte utelämnar sådant som är av vikt för vår analys.

<!--* Eleven urskiljer och förklarar med säkerhet språkliga nyanser och logiken bakom de moralfilosofiska teorierna.  --> 

***

**Lycka till!**

/ Fredrik
