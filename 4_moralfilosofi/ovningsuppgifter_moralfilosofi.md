# Övningsuppgifter

## Tankeexperiment 1:  Scotts expedition
När polarforskaren Robert Scott och hans fyra mannar var på väg hem under en expedition till sydpolen stötte de på stora problem. Polarvintern var mycket hård, alla var trötta, provianten började ta slut och till råga på allt drabbades en av männen av en allvarlig fallskada. 

Detta innebar att Scott ställdes inför ett moraliskt dilemma: antingen lämnade man den skadade mannen att ensam dö eller så fick man  bära honom på bår. Det senare alternativet skulle innebära att hemfärden blev kraftigt fördröjd och att man på så vis skulle äventyra allas liv. Scott valde att inte lämna den skadade mannen att dö. Resultatet blev att alla dog. 

- Hur tror du/ni att Scott resonerade?
- Vilken etisk teori lämpar sig bäst för att beskriva Scotts val?
- Gjorde Scott rätt eller fel? Varför?

## Tankeexperiment 2:  Att stjäla för ett gott syfte?
Tänk er Sverige i början av förra seklet. En kvinna ligger för döden i en hemsk sjukdom och mot denna sjukdom finns det bara en fungerande medicin. Till saken hör att denna medicin endast säljs av den apotekare som också är uppfinnaren av den.

Apotekaren kräver en, med tidens mått mätt, stor summa för medicinen och kvinnans man gör allt i hans makt för att få ihop till denna. Han pantsätter allt de äger och lånar pengar av familj, vänner och bekanta. Men mannen lyckas ändå bara få ihop till hälften av det apotekaren begär för medicinen. 

Kvinnans man går nu därför till apotekaren och frågar om han kan få medicinen billigare, eftersom hans hustru ligger för döden. Tiden är knapp – men apotekaren vägrar. Apotekaren tänker inte gå med på något annat än det fulla pris han själv satt för den medicin han själv uppfunnit. 

Kvinnans man blir alltmer desperat. Han väljer, som sista utväg, att bryta sig in i apoteket och stjäla medicinen till sin hustru.

-	Gjorde kvinnans man rätt? Kan det vara rätt att stjäla i vissa situationer? 
-	Kan det vara rätt att bryta mot (den juridiska) lagen?
-	Har en upphovsman alltid rätt till sin egen uppfinning?
-	Hur kan situationen analyseras utifrån  pliktetiken, utilitarismen och dygdetiken?

## Tankeexperiment 3: Spårvagnsproblemet
En spårvagns bromsar har mitt i en lång och brant nedförsbacke slutat att fungera. Spårvagnen rullar nu i hög fart rakt mot fem människor som av oklar anledning blivit fastbundna vid rälsen. Av en händelse står du vid en spårväxel du har kontroll över. Med ett enkelt knapptryck kan du leda spårvagnen in på en annan räls. Vid den andra rälsen råkar det dock ligga en annan stackars människa fastbunden. 

* Trycker du på knappen eller gör du ingenting?
* Titta på nedanstående klipp som jämför denna typ av situation med en annan liknande situation och fundera vidare...


[](https://www.youtube.com/watch?v=bOpf6KcWYyw)

Se fler variationer på temat här: [Lesser-known trolley problem variations](http://www.mcsweeneys.net/articles/lesser-known-trolley-problem-variations)

## Övning: Dygder
Vilka egenskaper behöver en bra människa? 

1. Diskutera och försök komma fram till en gemensam lista över dygder
2. Förklara och motivera er lista

## Diskussionsunderlag:  Att ljuga eller tala sanning? 
   
1. Finns det några situationer då det är moraliskt rätt att ljuga? Vilka och varför just dessa?

2. Finns det några situationer då det är absolut fel att ljuga? Vilka och varför just dessa? 

3. Eller är det *alltid* fel eller rätt att ljuga? 

4. Vilken etisk teori lämpar sig bäst för din syn på lögn? 

## Diskussionsunderlag: Utilitarism kontra plikt- och dygdetik  

**1) Är det skillnad mellan vän och främling ur moralisk synvinkel?**   

Är det rätt eller fel att värna mer om ”nära och kära”? Om mängden lycka i världen är det enda viktiga för en moralisk handling, utgör då vänskap inget undantag?  

> *Två exempel:*

> * Ett hus brinner och du får välja mellan att rädda din kompis eller en främling. Vem räddar du? Spelar det någon roll att den ena är din kompis?

> * Ett hus brinner och du får välja mellan att rädda din kompis eller *två* främlingar? Är din kompis liv värt mer än två andra människors?


**2) Tillåter utilitarismen för mycket?**

Kan man rättfärdiga vad som helst med att det får bäst konsekvenser? Och vad händer då med sådant som rättvisa och rättigheter?

> *Två exempel:*

> * Om vi hade kunnat åka tillbaka med en tidsmaskin och mörda Hitler innan han kom till makten, borde vi då också göra det?

> * Var det rätt av U.S.A. att bomba Hiroshima *om* detta förhindrade ytterligare krigsoffer (eftersom kriget därför fick sitt slut)? 

<!--Fördjupningsfråga: Hur skulle man som utilitarist kunna lösa denna problematik?  -->

**3) Tillåter utilitarismen för lite?**   

Enligt en utilitaristisk princip verkar det mycket svårt att någonsin handla helt och håller rätt. Bara den bästa konsekvensen är i princip god nog och våra egna motiv och avsikter spelar mindre roll för det moraliska värdet hos våra handlingar. Är detta ett rimligt krav på moralen? 

> *Två exempel:*

> * Har jag begått världens mest omoraliska handling om jag försöker mig på lite kemi för nybörjare och helt oavsiktligt råkar sätta igång en kosmisk reaktion som tillintetgör universum? Eller har jag snarast bara ”lite” otur? Vilken roll spelar det egentligen att jag med en handling ”ville väl”?  

> * Bör jag alltid välja att ge mina pengar till svältande barn framför att spendera dem på egna nöjen? 100 mätta magar medför väl ändå mer lycka till världen än att jag ser en halvbra film?

<!--Fördjupningsfråga: Hur skulle man som utilitarist kunna lösa denna problematik?  -->


**4) Är pliktetiken en fyrkantig syn på moralen?**

Är pliktetiken för absolut och stelbent? Kan vi överhuvudtaget tillämpa en etisk princip på ett sådant ovillkorligt sätt?  

> *Två exempel:* 

> * Om vår plikt är att aldrig ljuga. Bör vi då berätta sanningen för den galna mördaren som jagar vår vän när denne frågar vart vi gömt henne?  

> * Är det alltid omoraliskt att behandla en annan människa som ett medel? Får vi aldrig offra ett visst antal människor, på ett eller annat sätt, om det innebär att vi på så vis kan rädda flera? Bör vi i ett sådant fall inte göra någonting? 

**5) Kan inte något utöver plikten vara av moralisk betydelse? Finns det överhuvudtaget några moraliskt neutrala handlingar?**

> *Två exempel:*

> * Eftersom det inte kan anses vara en skyldighet för varje människa att jobba med bistånd i Afrika så kan en sådan handling inte göras till en allmän regel. Men är inte en sådan handling moraliskt värdefull för den sakens skull?  

> * Kan vi helt bortse från de ”ringar på vattnet” som våra handlingar ger? Om jag varje dag tror att jag ”skämtar” med en kollega när denna tvärtom uppfattar detta som mobbing, spelar då konsekvensen av det jag gjort ingen roll? Är min handling moraliskt neutral, eftersom det inte kan anses vara en plikt att inte skämta med kollegor (och eftersom detta inte var min avsikt)? 

**6) Ger dygdetiken oss för lite svar eller alldeles tillräckligt?**

> *Två exempel:*

> * Det är ganska svårt att väga dygdetiken mot andra former av etik på samma sätt som vi nu vägt pliktetiken mot utilitarismen. Säger detta något om teorins svaghet eller teorins styrka?  

> * Är det verkligen enklare att utreda frågan om vad som utgör en *god människa* än att utreda frågan om vad som utgör en *god handling*? Är det positivt att dygdetiken inte ger några universallösningar eller är den alldeles för vag och oklar?

